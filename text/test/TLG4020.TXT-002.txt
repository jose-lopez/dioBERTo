Τῶν Ἀριστοτελικῶν ἀρχόμενοι λόγων εὐθὺς ἐκ θυρῶν φίλα τῷ Ἀριστοτέλει διαπραξώμεθα καὶ τὴν φίλην αὐτῷ συντομίαν συνόψει συντομωτάτῃ περιβάλωμεν σύνοψις γὰρ καὶ συντομία φίλαι τῷ Ἀριστοτέλει Πυθαγορείῳ κατ' ἀλήθειαν γεγονότι καὶ τὴν Πυθαγόρου σιωπὴν εἰς τὴν γείτονα βραχυλογίαν μεταγαγόντι.
δέκα δέ τισι κεφαλαίοις περικλείομεν τὴν αὐτοῦ φιλοσοφίαν.
καὶ πρῶτόν ἐστι τῶν δέκα διὰ τί οὕτως ὠνομάσθη ἡ Ἀριστοτέλους φιλοσοφία Περιπατητική.
ἀλλ' ἐπειδὴ τοῦτο μερικὸν καὶ ἀφιλόσοφον  τὰ καθόλου ζητείσθω διὰ τίνας καὶ πόσας αἰτίας ὠνομάσθησαν αἱ κατὰ φιλοσοφίαν αἱρέσεις.
δεύτερον τίς ἡ διαίρεσις τῶν Ἀριστοτελικῶν συγγραμμάτων πολλῶν ὄντων χιλίων τὸν ἀριθμόν ὥς φησι Πτολεμαῖος ὁ Φιλάδελφος ἀναγραφὴν αὐτῶν ποιησάμενος καὶ τὸν βίον αὐτοῦ καὶ τὴν διάθεσιν.
τρίτον πόθεν δεῖ ἄρχεσθαι τῶν Ἀριστοτελικῶν συγγραμμάτων.
τέταρτον τί τὸ τέλος αὐτῶν.
καὶ ἐπειδὴ ὅπου ἀρχὴ καὶ τέλος ἔστι τι καὶ μεταξύ πέμπτον ζητείσθω τίς ἡ μεταξὺ ὁδός.
ἕκτον ποῖον δεῖ εἶναι τὸν ἀκροατὴν κατὰ ζωὴν καὶ γνῶσιν.
ἕβδομον ποῖον δεῖ εἶναι τὸν ἐξηγητήν μηδὲ γὰρ οὗτος ἐκφευγέτω τὴν βάσανον διὰ τὸ ἀξίωμα τοῦ ἐξηγητοῦ ἀλλ' εὐθύνας διδότω ὁποῖός ἐστιν.
ὄγδοον τί τὸ εἶδος τῆς φράσεως αὐτοῦ.
ἔνατον διὰ τί ἀσάφειαν ἐπετήδευσεν οὐδὲ γὰρ ἦν φύσει τοιοῦτος ὡς δηλοῦσιν αἱ Ἐπιστολαὶ αὐτοῦ σαφεῖς οὖσαι καὶ οἱ Τόποι καὶ τὰ Μετέωρα πάνυ σαφῆ ὄντα.
δέκατον κεφάλαιον πόσα καὶ τίνα δεῖ προλαμβάνειν παντὸς Ἀριστοτελικοῦ βιβλίου.
Ταῦτα πάντα τοῦ Πρόκλου λέγοντος δεῖν προλαμβάνειν ἀρχομένους τῶν Ἀριστοτελικῶν συνταγμάτων ἐν τῇ συναναγνώσει  καὶ τὴν αἰτίαν μὴ προστιθέντος φέρε ἡμεῖς ἐκ διαιρέσεώς τινος προσθῶμεν καὶ τὴν αἰτίαν.
ἡ δὲ διαίρεσις πρόεισιν οὕτως περιέχουσα ἡ Ἀριστοτέλους φιλοσοφία καὶ ὀνομάζεται καὶ ὑφέστηκε.
καὶ ἐπειδὴ ὀνομάζεται ζητοῦμεν πρῶτον διὰ τί οὕτως ὠνομάσθησαν αἱ κατὰ φιλοσοφίαν αἱρέσεις καὶ διὰ τί Περιπατητικὴ ἡ τοῦ Ἀριστοτέλους ἐκλήθη φιλοσοφία.
ἐπειδὴ δὲ ὑφέστηκεν ἢ καθ' ἑαυτὴν ὑφέστηκε νόμῳ τέχνης καὶ ἐπιστήμης ἢ πρὸς ἡμᾶς ὡς διδακτή.
ἐπειδὴ οὖν καθ' ἑαυτὴν ὑφέστηκεν ἢ ἀπὸ τῶν τελείων ἐπὶ τὰ ἀτελῆ καὶ μερικώτερα χωρεῖ ἢ ἀπὸ τῶν ἀτελῶν ἐπὶ τὰ τέλεια καὶ ζητοῦμεν τίς ἡ ἀρχή τί τὸ τέλος τίς ἡ μεταξὺ ὁδός.
καὶ οὕτως μὲν εἰ καθ' ἑαυτήν.
εἰ δὲ πρὸς ἡμᾶς ζητοῦμεν τίς ὁ ἀκροατὴς καὶ τίς ὁ ἐξηγητής.
ἐπειδὴ δὲ διαιρέσεως συνταγμάτων ἐμνήσθημεν ἐν δὲ τοῖς συντάγμασίν ἐστι καὶ λέξις καὶ διάνοια διὰ μὲν τὴν λέξιν ζητοῦμεν τί τὸ εἶδος τῆς φράσεως καὶ διὰ τί τὴν ἀσάφειαν ἐπετήδευσε διὰ δὲ τὴν διάνοιαν πόσα καὶ ποῖα δεῖ προλαμβάνειν κεφάλαια τῶν Ἀριστοτέλους συνταγμάτων.
ταῦτα ἔχει ἡ παροῦσα θεωρία.
Πρῶτον κεφάλαιον ἦν τῶν περικλειόντων τὴν Ἀριστοτέλους φιλοσοφίαν τὸ ζητῆσαι κατὰ πόσους καὶ τίνας τρόπους ὠνομάσθησαν αἱ κατὰ φιλοσοφίαν αἱρέσεις.
καὶ δεῖ εἰδέναι ὅτι κατὰ ἑπτὰ τρόπους ἢ γὰρ ἀπὸ τοῦ αἱρεσιάρχου ὡς Πλατωνικοὶ καὶ Ἀριστοτελικοί ἢ ἀπὸ τῆς πατρίδος τοῦ αἱρεσιάρχου ὡς Κυρηναϊκοὶ δι' Ἀρίστιππον τὸν Κυρηναῖον.
ἀλλ' ἐπειδὴ οὐκ ἀκριβῶς δυνάμεθα παρακολουθεῖν τοῖς λεγομένοις εἰ μὴ πρῶτον γνῶμεν τί ἐστιν αἵρεσις φέρε πρότερον περὶ αὐτῆς εἴπωμεν.
αἵρεσίς ἐστι ἀνδρῶν ἀστείων δόξα πρὸς μὲν ἑαυτοὺς συμφωνούντων πρὸς δὲ ἄλλους διαφωνούντων.
καὶ καλῶς εἶπεν ἀνδρῶν καὶ οὐκ ἀνδρός ἑνὸς γὰρ ἀνδρὸς δόξα αἵρεσιν οὐ ποιεῖ θέσις γὰρ τότε γίνεται ὡς ἡ Ἡρακλείτου ὅτι πάντα κινεῖται ἡ Παρμενίδου ὅτι ἓν τὸ ὂν καὶ ἀκίνητον ἡ Ἀντισθένους ὅτι οὐκ ἔστιν ἀντιλέγειν θέσις γάρ ἐστι παράδοξος ὑπόληψις ἑνὸς τῶν κατὰ φιλοσοφίαν γνωρίμων.
τὸ δὲ ἀστείων καὶ αὐτὸ καλῶς πρόσκειται ἵν' ὦσιν ἀξιόλογοι καὶ ἐπιστήμονες ἐὰν γὰρ ὦσιν εἰκαιολόγοι καὶ ἀγελαῖοι οὐ ποιοῦσιν οὐδὲ τέχνην οὐδὲ ἐπιστήμην.
πρὸς ἑαυτοὺς συμφωνούντων καὶ πρὸς ἄλλους διαφωνούτων ἐὰν γὰρ καὶ πρὸς ἑαυτοὺς καὶ πρὸς ἄλλους συμφωνῶσιν οὐ ποιοῦσιν αἵρεσιν ἀλλὰ τὸ ἀντικείμενον τῇ αἱρέσει τοῦτ' ἔστι κοινὴν ἔννοιαν χαρακτηρίζει γὰρ τὴν αἵρεσιν συμφωνία μετὰ διαφωνίας καὶ οὐκ ἐν τοῖς τυχοῦσιν ἀνθρώποις ἀλλ' ἐν ἀστείοις καὶ ἀξιολόγοις.
καὶ ταῦτα μὲν περὶ τῆς αἱρέσεως.
δεῖ δὲ εἰδέναι ὅτι κατὰ ἑπτὰ τρόπους ὀνομάζονται αἱ κατὰ φιλοσοφίαν αἱρέσεις ἢ γὰρ ἀπὸ τοῦ αἱρεσιάρχου ὡς Πλατωνικοὶ καὶ Ἀριστοτελικοί ἢ ἀπὸ τῆς πατρίδος τοῦ αἱρεσιάρχου ὡς Κυρηναϊκοὶ δι' Ἀρίστιππον ἢ Ἐρετριεῖς διὰ Μενέδημον τὸν Ἐρετριέα ἢ Μεγαρικοὶ διὰ Τερψίωνα καὶ Εὐκλείδην τοὺς Μεγαρεῖς ὅθεν καὶ Μεγαρικὴ φιλοσοφία ἢ Ἠλιακοὶ διὰ Φαίδωνα τὸν ἀπὸ τῆς Ἤλιδος.
καὶ οὕτω μὲν ἀπὸ τῆς τοῦ αἱρεσιάρχου πατρίδος.
Ἢ ἀπὸ τοῦ τόπου ἐν ᾧ τὰς διατριβὰς ἐποιοῦντο ὡς οἱ Στωϊκοὶ διὰ τὴν ἐν τῇ Ἀττικῇ ποικίλην στοάν ἐν ᾗ ἐπαίδευε Ζήνων ὁ Κιττιεύς οὐχ ὁ Ἐλεάτης ὁ καὶ Παρμενίδειος ὁ ἀμφοτερόγλωσσος περὶ οὗ εἴρηται ἀμφοτερογλώττοιο μέγα σθένος οὐκ ἀλαπαδνὸν Ζήνωνος.
ἀμφοτερόγλωσσος δ' ἐκλήθη οὐχ ὅτι διαλεκτικὸς ἦν ὡς ὁ Κιττιεύς καὶ τὰ αὐτὰ ἀνεσκεύαζε καὶ κατεσκεύαζεν ἀλλ' ὅτι τῇ ζωῇ διαλεκτικὸς ἦν ἄλλα μὲν λέγων ἄλλα δὲ φρονῶν ἐρωτηθεὶς γὰρ οὗτός ποτε ὑπό του τυράννου τίνες εἰσὶν οἱ μάλιστα ἐπιβουλεύοντες τῇ τυραννίδι αὐτοῦ τοὺς δορυφόρους ἔδειξεν ὁ δὲ πεισθεὶς καὶ ἀνελὼν αὐτοὺς διεφθάρη ἀγαθὸν γὰρ ἐνόμισε τὸ ψεύσασθαι διὰ τὴν τοῦ τυράννου ἀναίρεσιν.
καὶ τῷ οἰκείῳ διδασκάλῳ ποτὲ Παρμενίδῃ ἓν λέγοντι τὸ ὂν καὶ τὸ εἶδος ἐκ τῆς ἐνεργείας πολλὰ τὰ ὄντα συντίθησιν ἐκ τεσσαράκοντα ἐπιχειρημάτων ὅτι ἓν τὸ ὄν ἀγαθὸν νομίσας τῷ οἰκείῳ συμμαχεῖν διδασκάλῳ.
καί ποτε πάλιν τῷ αὐτῷ συνηγορῶν διδασκάλῳ ἀκίνητον λέγοντι τὸ ὄν διὰ πέντε ἐπιχειρημάτων κατασκευάζει ὅτι ἀκίνητον τὸ ὄν οἷς ἀντειπεῖν μὴ δυνηθεὶς Ἀντισθένης ὁ Κυνικὸς ἀναστὰς ἐβάδισε νομίσας ἰσχυροτέραν εἶναι πάσης τῆς διὰ λόγων ἀντιλογίας τὴν διὰ τῆς ἐνεργείας ἀπόδειξιν.
οὕτω μὲν καὶ ἀπὸ τοῦ τόπου τῆς συνουσίας.
Ἢ ἀπὸ τῆς ἐν τοῖς φιλοσόφοις ἐπικρίσεως ὡς οἱ Ἐφεκτικοί οὗτοι γὰρ ἀκαταληψίαν δοξάζοντες ἐπεῖχον τὰς λύσεις τῶν προτάσεων.
ἐκλήθη δὲ καὶ τρίπους ἡ αἵρεσις αὐτῶν ἐπειδὴ τριπλᾶς ἐποιοῦντο τὰς ἀποκρίσεις ἐρωτώμενοι γὰρ ὅ τι ἡ ψυχή θνητὴ ἢ ἀθάνατος ἔλεγον ὅτι ἢ θνητὴ ἢ ἀθάνατος ἢ ἀμφότερα ἢ οὐδέτερον.
ἐκλήθη δὲ καὶ ἀπορηματικὴ διὰ τὸ ἀπορεῖν μόνον καὶ μὴ ἐπιλύεσθαι.
οὗτοι δὲ ἀντίκεινται τοῖς Πρωταγορείοις οἱ γὰρ Πρωταγόρειοι τἀληθὲς ἐπρέσβευον λέγοντες ὅτι τὸ δοκοῦν ἑκάστῳ ἀληθές ἐστιν.
ἐλέγχει δὲ ὁ Πλάτων ἰδίᾳ ἑκατέρους τοὺς μὲν Ἐφεκτικοὺς ἐν τῷ Θεαιτήτῳ λέγων πρὸς αὐτοὺς οὕτως ὅτι κατειληφότες λέγετε μὴ εἶναι κατάληψιν ἢ μὴ κατειληφότες καὶ εἰ μὲν κατειληφότες ἰδοὺ ἔστι κατάληψις εἰ δὲ μὴ κατειληφότες οὐ πειθόμεθα ὑμῖν μὴ κατειληφόσιν ὅτι ἔστιν ἀκαταληψία.
τοὺς δὲ Πρωταγορείους ἐλέγχει ἐν τῷ Πρωταγόρᾳ διαλόγῳ λέγων οὕτως ὅτι ἡμεῖς ὦ Πρωταγόρα λέγοντές σε δοξάζειν κακῶς ἀληθεύομεν ἢ ψευδόμεθα εἰ μὲν γὰρ ἀληθεύομεν σὺ ψεύδῃ καὶ ἰδοὺ ἔστι τὸ ψεῦδος εἰ δὲ ψευδόμεθα σοῦ ἀληθεύοντος ἰδοὺ πάλιν ἔστι τὸ ψεῦδος.
ψεύδῃ οὖν κἄν τε ἀληθεύῃς κἄν τε ψεύδῃ.
καὶ ἐπάγει λέγων ὅτι Πρωταγόρας ψεύδεται κἄν τε ἀληθεύῃ κἄν τε ψεύδηται.
ὁ δὲ Ἀριστοτέλης δι' ἑνὸς καὶ τοῦ αὐτοῦ ἐπιχειρήματος ἐλέγχει διὰ τὸ ἀξίωμα τῆς ἀντιφάσεως εἰ γὰρ οἱ μὲν πάντῃ ψευδῆ δοξάζουσιν οἱ δὲ πάντῃ ἀληθῆ ἀντίφασις τὸ τοιοῦτον οὐδέποτε δὲ ἡ ἀντίφασις συναληθεύει οὐδὲ γὰρ πάντως ἀληθῆ οὐδὲ πάντως ψευδῆ.
ταύτης δὲ τῆς αἱρέσεως ἐνόμισάν τινες καὶ τὸν Πλάτωνα εἶναι διὰ τὸ κεχρῆσθαι διστακτικοῖς προσρήμασι λέγοντα δοκῶ μοι καὶ ἴσως καὶ τάχα καὶ ὑπολαμβάνω.
ἀλλὰ ταῦτα μὲν ὁ Πλάτων δι' ἀκρίβειαν ἔλεγεν οὔτε δὲ ὁ ἀκριβὴς πάντως ἐφεκτικὸς οὔτε ὁ ἐφεκτικὸς ἀκριβής.
πλὴν οὐκ ἐφεκτικὸς ὁ Πλάτων ἔστι γὰρ πολλαχοῦ ἀκοῦσαι αὐτοῦ λέγοντος καὶ ἀποφαινομένου ὅπῃ ἔλεγεν ὡς κατὰ τὸν ποιητήν ἐν μὲν τῷ Φαίδρῳ ὅτι ἡ ψυχὴ πᾶσα ἀθάνατος καὶ ἐν τῷ Φαίδωνι ὅτι ἀδαμαντίνοις δεῖ δεσμοῖς τὴν δόξαν ταύτην ἔχοντα περὶ τῆς ἀθανασίας τῆς ψυχῆς εἰς Ἅιδου ἰέναι κἀν τοῖς Νόμοις ὅτι ἀληθέστερα τὰ νῦν λεγόμενα τοῦ τὴν Κρήτην νῆσον εἶναι ἐν Κρήτῃ γὰρ τὰς διατριβὰς ἐποιεῖτο οὐ γὰρ ἠξίου ἔτι σκηνὰς τῶν αὑτοῦ διαλόγων ποιεῖσθαι τὰς Ἀθήνας διὰ τὰ συμβάντα ἐπὶ Σωκράτει καὶ ἐν τῇ Πολιτείᾳ φησὶν ὅτι μισθωσώμεθα κήρυκα Στέντορος μεγαλοφωνότερον ὅστις ἀναβὰς ἐφ' ὑψηλοῦ βήματος ἀναβοήσει ὡς ὁ μὲν δίκαιος εὐδαίμων καὶ εἰ λάθῃ πάντας ἀνθρώπους τοιοῦτος ὢν καὶ διὰ τοῦτο ἄδικος νομιζόμενος μαστιγοῖτο ὁ δὲ ἄδικος ἄθλιος καὶ εἰ λάθῃ πάντας ἀνθρώπους τοιοῦτος ὢν καὶ διὰ τοῦτο δίκαιος νομιζόμενος τιμῷτο ὑπὸ πάντων.
ἐπεξέτεινα δ' ἂν τὰς χρήσεις τοῦ Πλάτωνος κατασκευαζούσας ὅτι οὐκ ἦν ἐφεκτικός εἰ μὴ ὅτι πρόλογος νῦν Ἀριστοτελικῶν πρόκειται οὐχὶ δὲ Πλατωνικῶν.
Πέμπτος τρόπος ἦν τῆς ἐπωνυμίας τῶν κατὰ φιλοσοφίαν αἱρέσεων ἀπὸ τοῦ τρόπου τῆς ζωῆς ὥσπερ οἱ Κυνικοὶ φιλόσοφοι.
Κυνικοὶ δὲ ἐκλήθησαν διὰ τέσσαρας αἰτίας ἢ γὰρ διὰ τὸ ἀδιάφορον τοῦ ζῴου ἐπειδὴ καὶ αὐτοὶ ἀδιαφορίᾳ ἐπετήδευον ὡς οἱ κύνες δημοσίᾳ ἐσθίειν καὶ ἀφροδισιάζεσθαι καὶ ἀνυπόδετοι περιπατεῖν καὶ ἐν πίθοις καὶ ἐν τριόδοις καθεύδειν.
τοῦτο δὲ ἐποίουν τοῦ φύσει καλοῦ ὀρεγόμενοι ἔλεγον γὰρ ὅτι εἰ ἀγαθόν ἐστι δεῖ κοινῇ καὶ ἰδίᾳ πράττεσθαι εἰ δὲ οὐκ ἔστιν ἀγαθόν οὔτε κοινῇ οὔτε ἰδίᾳ αὐτὸ διαπρακτέον οὐ γὰρ ἦν παρ' αὐτοῖς ἀλλὰ τὸ μὲν φάσθαι τὸ δὲ ἐγκεκρυμμένον εἶναι ἀλλ' ἦν παρ' αὐτοῖς τὸ εἰπὲ καὶ ἀμφαδίην ἐπεὶ οὔτινα δείδια ἔμπης.
αὕτη πρώτη αἰτία.
δευτέρα αἰτία ὅτι ἀναιδὲς ζῷον ὁ κύων ἐπετήδευον δὲ καὶ αὐτοὶ τὴν ἀναίδειαν οὐ τὴν χείρονα τῆς αἰδοῦς ἀλλὰ τὴν κρείττονα διττὴ γὰρ ἡ ἀναίδεια ἡ μὲν χείρων τῆς αἰδοῦς ἡ δὲ κρείττων ἥ τ' ἄνδρας μέγα σίνεται ἡ δ' ὀνίνησι.
ταύτην οὖν τὴν ἀναίδειαν ἐπετήδευον τὴν κρείττονα αἰδοῦς οἷον ὑλακτοῦντες κατὰ τῶν ἀλλοτρίων τῆς αὑτῶν φιλοσοφίας.
τρίτη αἰτία ὅτι φρουρητικὸν ζῷον ὁ κύων ἐφρούρουν δὲ καὶ αὐτοὶ τὰ δόγματα τῆς φιλοσοφίας διὰ τῶν ἀποδείξεων καὶ μέγα ἐφρόνουν ἐπὶ τούτῳ φαίη γὰρ ἂν ἡ τύχη πρὸς Ἀντισθένην τὸν προστάτην τῆς αἱρέσεως ταύτης οὕτως ἐννέα δὴ προέηκα τανυγλώχινας ὀϊστούς τοῦτον δ' οὐ δύναμαι βαλέειν κύνα λυσσητῆρα ὅτι φησί τοσαύτας αὐτῷ συμφορὰς ἐπήγαγον καὶ οὐκ ἠδυνήθην αὐτοῦ καταβαλεῖν τὸ φρόνημα.
αὕτη καὶ ἡ τρίτη αἰτία.
τετάρτη δὲ ὅτι διακριτικὸν ζῷον ὁ κύων γνώσει καὶ ἀγνοίᾳ τὸ φίλον καὶ τὸ ἀλλότριον ὁρίζον ὃν γὰρ γινώσκει νομίζει φίλον εἶναι καὶ εἰ ῥόπαλον ἐπιφέροιτο ὃν δ' ἀγνοεῖ ἐχθρόν καὶ εἰ δέλεαρ ἐπιφερόμενος εἴη οὕτως οὖν καὶ οὗτοι τοὺς μὲν ἐπιτηδείους πρὸς φιλοσοφίαν φίλους ἐνόμιζον καὶ εὐμενῶς ἐδέχοντο τοὺς δὲ ἀνεπιτηδείους ἀπήλαυνον δίκην κυνῶν κατ' αὐτῶν ὑλακτοῦντες.
διὸ καὶ ὁ Πλάτων ἐν τῷ Γοργίᾳ φησὶν ὅτι ἔχει τινὰ σοφίαν ὁ κύων διακρίνειν φίλον ἀπὸ ἐχθροῦ.
καὶ τὸ διακρίνειν δὲ ἀλήθειαν καὶ ψεῦδος μόνου φιλοσόφου.
οὕτως καὶ ὁ πέμπτος τρόπος.
Ἕκτος δὲ τρόπος ἀπὸ τοῦ τέλους ὥσπερ οἱ Ἡδονικοί τέλος γὰρ τῶν ὄντων τὴν ἡδονὴν ἔλεγον ὧν τῆς φιλοσοφίας κατῆρξεν Ἐπίκουρος ᾧ συνήκμασεν ὁ Μένανδρος.
οὗτοι δὲ οἱ Ἐπικούρειοι καὶ μέχρι τῶν οὐρανίων ἵστων τὴν πρόνοιαν ἵνα μὴ πράγματα σχῇ τὸ θεῖον περιεργαζόμενον τὰ τῇδε.
μέμνηται δὲ τῆς δόξης ταύτης καὶ Μένανδρος ἐν τοῖς Ἐπιτρέπουσιν ἡνίκα φησὶν οἴει τοσαύτην τοὺς θεοὺς ἄγειν σχολήν ὡς ἀγαθόν τε καὶ κακὸν καθ' ἡμέραν νέμειν ἑκάστῳ σμικρὸν ἦν οὗτοι ἔλεγον τέλος εἶναι τὴν ἡδονήν οὐ τὴν αἰσχρὰν δῆθεν τὴν δι' ἀφροδισίων καὶ ἄλλων ἡδυπαθειῶν ἀλλὰ τὴν ἀσχολίαν τῶν παθῶν καὶ καταστηματικήν τὴν καθιστῶσαν τὴν ψυχὴν ὥστε μὴ πάσχειν αἰσχρόν τι πάθος οὐδὲ γὰρ ἡδονὴ τέλος τῆς φύσεως οὐδὲ γὰρ διὰ τοῦτο ἐνεργεῖ ἡ φύσις ἵνα ἡδώμεθα ἀλλὰ συνέπλεξεν ἡδονὴν τῇ ἐνεργείᾳ οἷον δελεάσασα καὶ γοητεύσασα ἡμᾶς δι' αὐτῆς πρὸς τὸ ἐπίμοχθον τῶν ἐνεργειῶν ἐπίμοχθον γὰρ μὴ πεινῶντα ἐσθίειν καὶ μὴ διψῶντα πίνειν.
ἡ ἡδονὴ οὖν οὐκ ἔστι τέλος ἀλλ' ἕπεται ἤτοι συμπλέκεται τῇ κατὰ φύσιν ἐνεργείᾳ ὥσπερ ἡ σκιὰ τῷ ἐν φωτὶ βαδίζοντι.
οὕτως καὶ ὁ ἕκτος τρόπος.
Ἕβδομος τρόπος τῆς ἐπωνυμίας τῶν κατὰ φιλοσοφίαν αἱρέσεων ὁ ὀνομασθεὶς ἀπό τινος συμβεβηκότος ὡς οἱ Περιπατητικοὶ ἀπὸ τοῦ Πλάτωνος κατὰ περίπατον τὰς συνουσίας ποιουμένου διὰ τὸ ἅμα τῇ ψυχῇ τὸ σῶμα γυμνάζειν.
καὶ τῶν ἀνθρωπίνων ἀναχωρήσαντος διαδέχεται τὴν σχολὴν αὐτοῦ Σπεύσιππος ὁ υἱὸς τῆς Πρωτώνης ἀδελφῆς τοῦ Πλάτωνος οὐκ ἐτύγχανε γὰρ τηνικαῦτα παρὼν ὁ Ἀριστοτέλης μετασταλεὶς γὰρ ἦν ὑπὸ Φιλίππου ἐν Μακεδονίᾳ ἐπὶ τῷ παιδεῦσαι τὸν υἱὸν αὐτοῦ Ἀλέξανδρον ὃν παραλαβὼν οὕτως ἐπιμελῶς ἐπαίδευσε τὴν βασιλικὴν ἐπιστήμην ὡς ἐπιλέγειν τὸν Ἀλέξανδρον ἡνίκα μηδένα ὠφέλησεν ὅτι σήμερον οὐκ ἐβασίλευσα οὐδένα γὰρ εὐεργέτησα.
καί ποτε τοῦ Ἀριστοτέλους εἰπόντος ὅτι ἄπειροι κόσμοι κατὰ Δημόκριτον ἐπιδακρῦσαί φασι τὸν Ἀλέξανδρον ὅτι οὐδ' ἑνὸς ὅλου κόσμου ἠδυνήθη ἐπικρατῆσαι.
ἐκεῖθεν δὲ ὑποστρέψας ὁ Ἀριστοτέλης διαδέχεται τὴν σχολὴν τοῦ Σπευσίππου σὺν Ξενοκράτει καὶ ἀμφότεροι ἐλέγοντο Περιπατητικοὶ τοῖς τόποις διαφέροντες οἱ μὲν γὰρ ἐκαλοῦντο Λύκειοι Περιπατητικοί ὡς οἱ Ἀριστοτελικοί οἱ δὲ ἄλλοι Ἀκαδημαϊκοὶ Περιπατητικοί ὡς οἱ τοῦ Ξενοκράτους.
τῷ χρόνῳ δέ οἷα συμβαίνει ἐξέλιπε τῶν μὲν τὸ ὄνομα τοῦ τόπου καὶ ἐκαλοῦντο Περιπατητικοὶ χωρὶς τοῦ Λύκειοι τῶν δὲ Ξενοκρατείων τὸ τῆς ἐνεργείας ὄνομα ἐξέλιπε καὶ ἐκαλοῦντο Ἀκαδημαϊκοί.
Περιπατητικοὶ οὖν ἐκαλοῦντο οὐχ ὅτι κατὰ περίπατον ἐξηγοῦντο ἀλλ' ὅτι διεδέξαντο τὴν σχολὴν τοῦ Πλάτωνος διὰ μέσου Σπευσίππου κατὰ περίπατον ποιουμένου τὰς ἐξηγήσεις.
Οὗτοί εἰσιν οἱ ἑπτὰ τρόποι τῆς ἐπωνυμίας τῶν κατὰ φιλοσοφίαν αἱρέσεων.
προσθῶμεν δὲ καὶ ἡμεῖς καὶ τὴν αἰτίαν τοῦ εἶναι ἑπτὰ μόνον τοὺς τρόπους καὶ μήτε πλείονας μήτε ἐλάττονας.
δεῖ εἰδέναι ὅτι ὠνομάσθησαν αἱ κατὰ φιλοσοφίαν αἱρέσεις ἢ ἀπὸ τύχης ὡς Περιπατητικοί ἢ ἀπὸ διανοίας ἀπὸ δὲ διανοίας ἢ ἀπὸ περιστατικοῦ ἢ ἀπὸ προηγουμένου καὶ ἀπὸ περιστατικοῦ ἢ ὀνόματος ἢ τόπου.
καὶ εἰ μὲν ὀνόματος ὡς Πλατωνικοί εἰ δὲ τόπου ἢ χωριστοῦ ἢ ἀχωρίστου.
καὶ εἰ μὲν ἀχωρίστου ποιεῖ τὴν τῆς πατρίδος ἐπωνυμίαν εἰ δὲ χωριστοῦ ποιεῖ τὴν ἀπὸ τόπου ἐπωνυμίαν.
ἀπὸ δὲ προηγουμένου ἢ ἀπὸ τοῦ τέλους ὥσπερ οἱ Ἡδονικοί ἢ ἀπὸ τῆς πρὸ τέλους κατασκευῆς καὶ ταύτης ἢ γνωστικῆς ἢ ζωτικῆς.
καὶ εἰ μὲν γνωστικῆς ποιεῖ τοὺς Ἐφεκτικούς εἰ δὲ ζωτικῆς ποιεῖ τοὺς Κυνικούς.
ταῦτα καὶ περὶ τῆς αἰτίας τῶν ἐπωνυμιῶν.
Δεύτερον ἦν κεφάλαιον τῶν προτεθέντων τὸ εἰπεῖν τὴν διαίρεσιν τῶν Ἀριστοτελικῶν συγγραμμάτων χιλίων ὄντων τὸν ἀριθμόν ὡς Ἀνδρόνικος παραδίδωσιν ὁ  ποίτου ἑνδέκατος γενόμενος διάδοχος.
τῶν τοίνυν Ἀριστοτελικῶν συγγραμμάτων τὰ μέν εἰσι μερικὰ τὰ δὲ καθόλου τὰ δὲ μεταξύ.
μερικὰ δὲ λέγονται οὐχ ἁπλῶς τὰ πρὸς ἕνα γεγραμμένα δυνατὸν γὰρ καὶ καθολικὸν πρᾶγμα πρὸς ἕνα γράψαι οὕτω γοῦν ἡ Περὶ κόσμου πραγματεία καθολικὴ οὖσα προσπεφώνηται Ἀλεξάνδρῳ τῷ βασιλεῖ ἀλλὰ μερικὰ λέγω ὅσα περὶ ἑνὸς καὶ μερικοῦ καὶ πρὸς ἕνα ὥσπερ αἱ ἐπιστολαὶ αὐτοῦ αἱ γὰρ ἐπιστολαὶ πρὸς ἕνα εἰσὶ γεγραμμέναι ἃς ἐν ὀκτὼ βιβλίοις συνήγαγεν Ἀρτέμων τις μετὰ Ἀριστοτέλην γενόμενος.
καὶ καθόλου δὲ λέγονται ὅσα περὶ πάντων τῶν μονοειδῶν διαλαμβάνει ὡς ἡ Φυσικὴ ἀκρόασις φυσικῶν πάντων καὶ ἡ Περὶ οὐρανοῦ καὶ τὸ Περὶ γενέσεως καὶ φθορᾶς καὶ τὰ Μετέωρα πάντων τῶν ἐν τῷ μεταρσίῳ τόπῳ ἱσταμένων.
τὰ δὲ μεταξὺ ὅσα μήτε περὶ πάντων μήτε περὶ ἑνὸς ἀλλὰ περὶ πλειόνων διαλέγεται ὡς ἡ ἱστορία.
διττὴ δὲ αὕτη ἡ μὲν πολιτικὴ ὡς αἱ Πολιτεῖαι ἃς ἱστόρησεν ἐκ τοῦ πολλὴν γῆν περιελθεῖν ἅμα Ἀλεξάνδρῳ τῷ βασιλεῖ ἃς ἐκδέδωκε κατὰ στοιχεῖον διακοσίας πεντήκοντα οὔσας τὸν ἀριθμόν ἡ δὲ φυσικὴ ὡς ἡ Περὶ φυτῶν καὶ ζῴων ἱστορία.
Τῶν δὲ καθόλου τὰ μέν εἰσιν ὑπομνηματικὰ τὰ δὲ συνταγματικά.
καὶ ὑπομνηματικὰ μὲν λέγονται ἐν οἷς μόνα τὰ κεφάλαια ἀπεγράφησαν δίχα προοιμίων καὶ ἐπιλόγων καὶ τῆς πρεπούσης ἐκδόσεσιν ἀπαγγελίας.
τὸ δὲ τοῦ ὑπομνήματος ὄνομα παρὰ Πλάτωνι κεῖται ἐν τῇ Ἐπινομίδι συνόψει οὔσῃ τῶν νόμων φησὶ γὰρ ἐκεῖ περὶ τῶν νόμων ἀνεκδότων μεινάντων ὡς ἄρα φθάνουσί τινες ὑπομνήματα αὐτῶν εἰληφότες.
διὸ οὐδὲ δεῖ ἐκ τῶν ὑπομνηματικῶν πιστοῦσθαι τὰς Ἀριστοτέλους δόξας ὡς διόρθωσιν ὑπομεινάντων.
τῶν δὲ ὑπομνηματικῶν τὰ μὲν μονοειδῆ τὰ δὲ ποικίλα μονοειδῆ μὲν ὡς ἐνομίσθη τὸ Περὶ ἑρμηνείας ὑπομνηματικὸν διὰ τὴν ἀσάφειαν πρὶν γράψαι τὸν φιλόσοφον Ἀμμώνιον εἰς αὐτὸ ὑπόμνημα καὶ δεῖξαι ὅτι καὶ προοίμιον ἔχει καὶ ἐπιλόγους καὶ τὴν πρέπουσαν τῇ ἐκδόσει ἀπαγγελίαν τὰ δὲ ποικίλα ὡς τὰ πρὸς Εὐκαίριον αὐτῷ γεγραμμένα ἑβδομήκοντα βιβλία Περὶ συμμίκτων ζητημάτων χωρὶς προοιμίων καὶ ἐπιλόγου καὶ τῆς διαιρέσεως.
Τῶν δὲ συνταγματικῶν τὰ μέν εἰσιν αὐτοπρόσωπα ἃ καὶ ἀκροαματικὰ λέγονται τὰ δὲ διαλογικά ἃ καὶ ἐξωτερικὰ λέγονται.
καὶ ὡς μὲν αὐτοπρόσωπα ἀντίκεινται τοῖς διαλογικοῖς ὡς δὲ ἀκροαματικὰ ἀντίκεινται τοῖς ἐξωτερικοῖς πάντας γὰρ ἀνθρώπους ὠφελεῖν βουλόμενος ὁ Ἀριστοτέλης ἔγραψε καὶ πρὸς τοὺς ἐπιτηδείους τῆς φιλοσοφίας ἐξ οἰκείου προσώπου διὸ καὶ ἀκροαματικὰ λέγονται ὡς δέον αὐτῶν πάντως ἀκροάσασθαι ὅθεν καὶ Φυσικὴ ἀκρόασις ἐπειδὴ εὐδοκιμεῖν δοκεῖ ὁ Ἀριστοτέλης μάλιστα ἐν αὐτῇ καὶ δέον αὐτῆς πάντως ἀκροάσασθαι τοὺς ἔχοντας ἐπὶ φιλοσοφίαν ἔγραψε δὲ καὶ πρὸς τοὺς ἀνεπιτηδείους πρὸς φιλοσοφίαν τὰ διαλογικά.
καὶ ἐν μὲν τοῖς ἀκροαματικοῖς ἅτε δὴ πρὸς ἄνδρας μέλλοντας φιλοσοφεῖν διαλεγόμενος ἀναγκαστικοῖς ἐν δὲ τοῖς διαλογικοῖς πιθανοῖς κέχρηται λόγοις.
κατασκευάζων δὲ τὴν ἀθανασίαν τῆς ψυχῆς κἀν τοῖς ἀκροαματικοῖς δι' ἀναγκαστικῶν λόγων κατασκευάζει ἐν δὲ τοῖς διαλογικοῖς διὰ πιθανῶν εἰκότων φησὶ γὰρ ἐν τοῖς Περὶ ψυχῆς ἀκροαματικοῖς ὅτι ἡ ψυχὴ ἄφθαρτος εἰ γὰρ ἦν φθαρτή ἔδει μάλιστα αὐτὴν φθείρεσθαι ὑπὸ τῆς ἐν τῷ γήρᾳ ἀμαυρώσεως τότε δὲ ἀκμάζει τοῦ σώματος παρακμάσαντος ὥσπερ οὖν παρακμάζει ὅτε τὸ σῶμα ἀκμάζει τὸ δὲ ὅτε δεῖ φθείρεσθαι ἀκμάζον ἄφθαρτον ἡ ψυχὴ ἄρα ἄφθαρτός ἐστι.
καὶ οὕτως μὲν ἐν τοῖς ἀκροαματικοῖς.
ἐν δὲ τοῖς διαλογικοῖς φησιν οὕτως ὅτι ἡ ψυχὴ ἀθάνατος ἐπειδὴ αὐτοφυῶς πάντες οἱ ἄνθρωποι καὶ σπένδομεν χοὰς τοῖς κατοιχομένοις καὶ ὄμνυμεν κατ' αὐτῶν οὐδεὶς δὲ τῷ μηδαμῇ μηδαμῶς ὄντι σπένδει ποτὲ ἢ ὄμνυσι κατ' αὐτοῦ.
ὁ δὲ Ἀλέξανδρος ἄλλην διαφορὰν λέγει τῶν ἀκροαματικῶν πρὸς τὰ διαλογικά ὅτι ἐν μὲν τοῖς ἀκροαματικοῖς τὰ δοκοῦντα αὐτῷ λέγει καὶ τὰ ἀληθῆ ἐν δὲ τοῖς διαλογικοῖς τὰ ἄλλοις δοκοῦντα τὰ ψευδῆ.
ἀλλ' ὦ Ἀλέξανδρε ἔστιν εἰπεῖν πρὸς αὐτόν ὅτι οὐκ ἔστιν τοῦτο φιλοσόφου τὸ γὰρ ψεῦδος μὲν ἑλέσθαι ἀφανίσαι δὲ τὸ ἀληθές οὐχὶ θεμιτόν ἐχθρὸς γάρ μοι κεῖνος ἀνὴρ ὁμῶς Ἀΐδαο πύλῃσιν ὅς χ' ἕτερον μὲν κεύθῃ ἐνὶ φρεσὶν ἄλλο δ' ἐνίσπῃ.
τοῦτο δὲ εἶπεν ὁ Ἀλέξανδρος ἐπειδὴ τὴν λογικὴν ψυχὴν βούλεται φθαρτὴν εἶναι ὁ δὲ Ἀριστοτέλης ἐν τοῖς διαλογικοῖς μάλιστα δοκεῖ κηρύττειν τὴν ἀθανασίαν τῆς ψυχῆς ἵνα οὖν μὴ σχῇ ἐλέγχοντα τὸν Ἀριστοτέλην διὰ τοῦτο εἶπε τὴν τοιαύτην διαφοράν.
ἐν οἷς ἡ πρᾶξις.
Ἡ διαίρεσις τῶν αὐτοπροσώπων κατὰ τὴν διαίρεσιν γίνεται τῆς φιλοσοφίας προστιθεμένου τοῦ λογικοῦ ἤτοι ὀργανικοῦ τῆς γὰρ φιλοσοφίας εἰς δύο διαιρουμένης τὰ αὐτοπρόσωπα εἰς τρία διαιρεῖται τούτων γὰρ τὰ μέν εἰσι θεωρητικὰ τὰ δὲ πρακτικὰ τὰ δὲ λογικὰ ἤτοι ὀργανικά.
καὶ ἕκαστον τούτων εἰς τρία διαιρεῖται τὰ γὰρ θεωρητικὰ εἰς τρία διαιροῦνται εἰς φυσιολογικὸν μαθηματικὸν θεολογικόν τὰ δὲ πρακτικὰ εἰς ἠθικὰ οἰκονομικὰ πολιτικά τὰ δὲ λογικὰ εἰς τὰ πρὸ τῆς μεθόδου εἰς αὐτὴν τὴν μέθοδον καὶ εἰς τὰ ὑποδυόμενα τὴν μέθοδον.
τὰ οὖν φυσικὰ τοῦ Ἀριστοτέλους ἢ περὶ τῶν σωματικῶν ἐστιν ἢ περὶ τῶν ἀσωμάτων.
καὶ εἰ μὲν περὶ ἀσωμάτων ἢ περὶ τῶν χειρόνων τῶν σωμάτων ἢ περὶ τῶν κρειττόνων.
καὶ εἰ μὲν περὶ τῶν κρειττόνων τῶν σωμάτων ὡς ἡ Περὶ τῆς ψυχῆς αὐτοῦ πραγματεία  εἰ δὲ περὶ χειρόνων τοῦ σώματος ὡς τὰ Περὶ τῶν χρωμάτων αὐτοῦ ζητήματα τὰ γὰρ χρώματα χείρω τῶν σωμάτων καθέστηκε καθότι ἐν αὐτοῖς ἔχει τὸ εἶναι.
ἡ δὲ περὶ τὰ σώματα αὐτοῦ φυσιολογία ἢ περὶ τὰ ὑπὲρ τὴν σελήνην ὡς τὰ οὐράνια σώματα καὶ ἡ περὶ τούτων ζήτησις περὶ γαλαξίου περὶ ἄστρων περὶ ἡλίου καὶ σελήνης ἢ περὶ τῶν ὑπὸ σελήνην καὶ τούτων ἢ περὶ τὰ καθόλου τῆς τῶν σωμάτων φύσεως ὡς τὰ Περὶ γενέσεως καὶ φθορᾶς ζητήματα ἢ περὶ τῶν μερικῶν.
καὶ εἰ μὲν μερικῶν ἢ ἐμψύχων ἢ ἀψύχων.
καὶ εἰ μὲν ἐμψύχων ἢ αἰσθητικῶν ἢ ἀναισθήτων.
καὶ εἰ μὲν περὶ ἀναισθήτων ἐμψύχων ὡς τὰ Περὶ φυτῶν αὐτοῦ ζητήματα εἰ δὲ αἰσθητικῶν καὶ τούτων πάλιν ἢ περὶ τῶν καθόλου ὡς αἱ Περὶ τῶν ζῴων αὐτοῦ ἱστορίαι ἔνθα διαλέγεται περὶ τῶν ἐν τοῖς ζῴοις παθημάτων περὶ γήρους καὶ νεότητος περὶ αὐξήσεως καὶ μειώσεως  ἢ αὖ κατ' ἰδίαν ὡς Περὶ τῆς καθ' ὕπνον μαντικῆς αὕτη γὰρ μόνοις τοῖς ἀνθρώποις ὑπάρχει.
εἰ δὲ πάλιν περὶ τῶν ὑπὸ σελήνην αὐτοῦ φυσιολογικῶν ζητημάτων τὰ μὲν ὑπὲρ τὴν γῆν ἐστι τὰ δὲ ἐν τῇ γῇ τὰ δὲ ὑπὸ τὴν γῆν καὶ εἰ μὲν ὑπὲρ τὴν γῆν ὡς τὰ Μετεωρολογικὰ αὐτοῦ ἔνθα διαλέγεται περὶ τῆς καπνώδους ἀτμίδος καὶ αὐχμηρώδους περὶ βροντῆς τε καὶ ἀστραπῆς καὶ νεφῶν καὶ περὶ τῶν διᾳττόντων κομητῶν δαλῶν τε καὶ αἰγῶν καὶ τῶν ἄλλων εἰδῶν εἰ δὲ ἐν τῇ γῆ ὡς ἡ Περὶ θαλασσῶν καὶ ποταμῶν καὶ πηγῶν πραγματεία εἰ δὲ περὶ τῶν ὑπὸ τὴν γῆν ὡς ἡ Περὶ τῶν σεισμῶν καὶ χασμάτων αὐτοῦ ζήτησις.
καὶ ταῦτα μὲν περὶ τῆς φυσιολογικῆς τοῦ Ἀριστοτέλους.
τὰ δὲ μαθηματικὰ αὐτοῦ ὡς τὰ Ὀπτικὰ καὶ Μηχανικὰ αὐτῷ βιβλία γεγραμμένα θεολογικὰ δὲ ὡς τὰ Μετὰ τὰ φυσικὰ περὶ ἀρχῆς ζητήματα.
αὕτη μὲν ἡ διαίρεσις τῶν θεωρητικῶν.
Τῶν δὲ πρακτικῶν τὰ μέν εἰσιν ἠθικὰ τὰ δὲ οἰκονομικὰ τὰ δὲ πολιτικά.
ἠθικὰ μὲν ὡς τὰ Εὐδήμεια καὶ Νικομάχεια τά τε μικρὰ καὶ τὰ μεγάλα τὰ μὲν γὰρ τῷ πατρὶ προσφωνεῖ Νικομάχῳ καὶ λέγονται Νικομάχεια μεγάλα τὰ δὲ τῷ υἱῷ ὁμωνύμῳ τῷ πατρὶ καὶ λέγονται Νικομάχεια μικρά.
πολιτικὰ δὲ ὡς τὸ Πολιτικὸν σύνταγμα ἐν ᾧ διδάσκει πῶς δεῖ πολιτεύεσθαι.
κἀν τῷ δευτέρῳ λόγῳ τοῦ Πολιτικοῦ ἀντιλέγει τῇ Πολιτείᾳ Πλάτωνος ἅτε ὁμοστοίχῳ οὔσῃ τῇ πολιτείᾳ ἐν γὰρ ταῖς Πολιτείαις οὐ διδάσκει πῶς δεῖ πολιτεύεσθαι ἀλλὰ πῶς οἱ πρὸ αὐτοῦ ἐπολιτεύσαντο ἄνθρωποι.
ἀλλὰ μὴν καὶ οἰκονομικά εἰσιν αὐτῷ γεγραμμένα βιβλία ὡς τὸ Οἰκονομικὸν σύνταγμα καὶ Περὶ συμβιώσεως ἀνδρὸς καὶ γυναικός ἐν ᾧ λέγει ἐκ τεσσάρων σχέσεων συγκεκροτῆσθαι τὸν εὖ ἔχοντα οἶκον πατρὸς πρὸς τέκνα ἀνδρὸς πρὸς γυναῖκα δεσπότου πρὸς δούλους εἰσιόντων πρὸς ἐξιόντα καὶ ὡς εἴρηται ἡμῖν ἐν τοῖς τῆς Πορφυρίου Εἰσαγωγῆς προλεγομένοις.
αὕτη καὶ ἡ τοῦ πρακτικοῦ διαίρεσις.
Τὸ δὲ λογικὸν καὶ αὐτὸ εἰς τρία διαιρεῖται εἰς τὰ πρὸ τῆς ἀποδείξεως ἤγουν μεθόδου καὶ εἰς αὐτὴν τὴν ἀπόδειξιν καὶ εἰς τὰ ὑποδυόμενα τὴν ἀπόδειξιν.
καὶ τὰ μὲν πρὸ τῆς μεθόδου καὶ τῆς ἀποδείξεώς εἰσιν αἵ τε Κατηγορίαι καὶ τὸ Περὶ ἑρμηνείας καὶ τὰ Πρότερα ἀναλυτικά τὰ δὲ αὐτὴν τὴν μέθοδον τῆς ἀποδείξεως διδάσκοντά εἰσι τὰ Δεύτερα ἀναλυτικά τὰ δὲ ὑποδυόμενα αὐτὴν τὴν ἀπόδειξίν εἰσι τὰ Τοπικά αἱ Ῥητορικαὶ τέχναι οἱ Σοφιστικοὶ ἔλεγχοι καὶ τὸ Περὶ ποιητικῆς πέντε γάρ εἰσιν εἴδη τῶν συλλογισμῶν ἀποδεικτικὸς διαλεκτικὸς ῥητορικὸς σοφιστικὸς ποιητικός.
καὶ εἰκότως ἐπειδὴ καὶ αἱ προτάσεις ὅθεν λαμβάνονται πέντε εἰσίν ἢ γὰρ πάντῃ ἀληθεῖς εἰσιν αἱ προτάσεις καὶ ποιοῦσι τὸν ἀποδεικτικόν ἢ πάντῃ ψευδεῖς καὶ ποιοῦσι τὸν ποιητικὸν τὸν μυθώδη ἢ πῇ μὲν ἀληθεῖς πῇ δὲ ψευδεῖς καὶ τοῦτο τριχῶς ἢ γὰρ μᾶλλον ἀληθεύει ἧττον δὲ ψεύδεται καὶ ποιεῖ τὸν διαλεκτικὸν συλλογισμόν ἢ πλέον ἔχει τὸ ψεῦδος τοῦ ἀληθοῦς καὶ ποιεῖ τὸν σοφιστικόν ἢ ἐπίσης ἔχει τὸ ἀληθὲς τῷ ψεύδει καὶ ποιεῖ τὸν ῥητορικόν.
ὅθεν καὶ στάσεις παρὰ μόνοις τοῖς ῥήτορσι διὰ τὸ ἐξισάζειν τὸ ἀληθὲς καὶ τὸ ψεῦδος ἣν γὰρ ἐκτελεῖ χρείαν ἡ στάθμη τῷ τέκτονι διακρίνουσα τὰ εὐθέα ἀπὸ τῶν καμπύλων καὶ παρὰ τοῖς οἰκοδόμοις τὸ βαρύλλιον διακρῖνον τὰ ὀρθὰ ἀπὸ τῶν κεκλιμένων οὕτω καὶ ἡ λογικὴ ὄργανον οὖσα τῆς φιλοσοφίας διακρίνει τὸ ἀληθὲς καὶ τὸ ψεῦδος καὶ τὸ ἀγαθὸν καὶ τὸ κακόν ἵνα μὴ ψευδῆ δοξάσωμεν μηδὲ κακὰ διαπραξώμεθα.
ταῦτα ἔχει καὶ ἡ παροῦσα πρᾶξις.
Ἐπειδὴ πολλὰ ὄντα τὰ Ἀριστοτελικὰ βιβλία ἔγνωμεν διὰ τῆς διαιρέσεως καὶ διὰ τοῦτο οὐκ ἴσμεν τί μὲν πρῶτον τί δὲ μετέπειτα τί δὲ ὑστάτιον μεταχειρισώμεθα φέρε τρία τινὰ ζητήσωμεν τίς ἡ ἀρχὴ τῶν Ἀριστοτελικῶν συγγραμμάτων τί τὸ τέλος τίς ἡ μεταξὺ ὁδός.
ταῦτα δὲ ζητοῦμεν οὐ μόνον διὰ τὸ πλῆθος αὐτῶν ἀλλὰ καὶ διὰ τὴν διαφωνίαν τῶν ἀρχαίων οἱ μὲν γὰρ ἔλεγον ὅτι δεῖ ἀπὸ τῆς φυσικῆς ἄρξασθαι οἱ δὲ ἀπὸ τῆς λογικῆς ἄλλοι δὲ ἀπὸ τῆς ἠθικῆς ἕτεροι δὲ ἀπὸ τῆς μαθηματικῆς Βοηθὸς γὰρ ὁ Σιδώνιος ἀπὸ τῆς φυσικῆς λέγει Ἀνδρόνικος δὲ ὁ Ῥόδιος ὁ Περιπατητικὸς ὁ ἑνδέκατος διάδοχος τῆς Ἀριστοτέλους σχολῆς ἀπὸ τῆς λογικῆς ἔλεγε τῶν δὲ Πλατωνικῶν οἱ μὲν ἀπὸ τῆς ἠθικῆς οἱ δὲ ἀπὸ τῶν μαθηματικῶν.
καὶ πάντες τὰς οἰκείας δόξας κατεσκεύαζον οἱ γὰρ λέγοντες ὅτι δεῖ ἀπὸ τῆς ἠθικῆς ἄρχεσθαι ἔλεγον ὅτι δεῖ πρότερον κοσμῆσαι τὰ ἠθικὰ προκαθάραντας τὴν ψυχὴν ἀπὸ τῶν μοχθηρῶν ἠθῶν ἵνα καθαρὰ οὖσα καθαρᾷ προσομιλήσῃ τῇ φιλοσοφίᾳ μὴ καθαρὸν γὰρ καθαρῶν ἐφάπτεσθαι οὐχὶ θεμιτόν κατὰ τὴν Πλάτωνος φωνήν ὡς καὶ οἱ ἰατρικοί φασι τὰ μὴ καθαρὰ τῶν σωμάτων ὁκόσα ἂν θρέψῃς μᾶλλον ἂν βλάψοις ὕλην ὑποβάλλων τῇ κακοχυμίᾳ καὶ ὡς οὐκ ἔστιν ὄψει λημώσῃ ἢ φλεγμαινούσῃ ἀκριβολογήσασθαι τὰ ὁρατά οὕτω καὶ ὁ τοῖς μοχθηροῖς δόγμασι προκατειλημμένος τὴν ψυχὴν ἐπιχειρῶν διδάσκειν μείζονας ἀρχὰς αὐτῇ ψευδοδοξίας παρέχει καὶ ἀπαίδευτος οὐχ ὁ μηδὲν εἰδὼς ἀλλ' ὁ τὸν ἐν αὑτῷ παῖδα μὴ καταστείλας ἔστι γὰρ παῖς ἐν ἡμῖν καὶ γέρουσιν οὖσι τοῦτ' ἔστιν ἡ ἄλογος ψυχή ἣν δεῖ παιδεύειν ὅθεν καὶ παιδεία εἴρηται ἡ ἀναγωγὴ ὡς τοῦ ἐν ἡμῖν παιδὸς οὖσα καταστολή καὶ πεπαιδευμένος παρὰ Πλάτωνι οὐχ ὁ πολλὰ εἰδὼς καὶ ῥέων χρήσεις ἀλλ' ὁ τὸν ἐν αὑτῷ παῖδα κατεσταλμένον ἔχων διό φησιν αὐτὸς ὅτι φιλόσοφον ἐγὼ καλῶ τὸν εὖ ζῶντα κἂν μήτε γράμματα μήτε νεῖν ἐπίσταται τὰ περισπούδαστα τοῖς Ἀθηναίοις γράμματα μὲν διὰ τὴν σοφίαν νεῖν δὲ διὰ τὸ ναυμαχεῖν.
οὕτως μὲν οὗτοι.
Οἱ δὲ ἀπὸ τῆς φυσικῆς λέγοντες δεῖν ἄρχεσθαι ἔλεγον ὅτι τὰ φυσικὰ μαλακώτερά εἰσιν ὡς σύντροφα ἐκ παίδων ψηλαφώμενα ὑφ' ἡμῶν οἷον σάρκες φλέβες νεῦρα καὶ ὅτι οἱ ἰατροὶ ἀρχόμενοι τῆς θεραπείας ἀπὸ τῶν μαλακωτέρων ἄρχονται φαρμάκων ὅτι μάλιστα δοκεῖ Ἀριστοτέλης εὐδοκιμεῖν ἐν ταῖς φυσικαῖς αὐτοῦ πραγματείαις.
οὕτως καὶ οὗτοι.
οἱ δὲ λέγοντες ὅτι δεῖ ἀπὸ τῶν μαθηματικῶν ἄρχεσθαί φασιν ὅτι δεῖ ταῦτα πρῶτον ἀναγινώσκειν διὰ τὸ θάρρος τῶν ἀποδείξεων  καὶ ὅτι ἐν τούτοις διδασκόμεθα πῶς δεῖ μανθάνειν ὅτι γραμμικαῖς ἀνάγκαις οὐκ ἀξιοπιστίᾳ προσώπων ἀναπαυούμενοι καὶ διὰ Πλάτωνα ἐπιγράψαντα πρὸ τοῦ μουσείου ἀγεωμέτρητος μηδεὶς εἰσίτω.
Οἱ δὲ λέγοντες ὅτι δεῖ ἀπὸ τῆς λογικῆς ἄρχεσθαι ἔφασκον ὅτι ὄργανον ἡ λογικὴ καὶ δεῖ πρῶτον εἰδέναι τὸ ὄργανον καὶ εἶθ' οὕτως ποῦ δεῖ χρήσασθαι τῷ ὀργάνῳ οὕτω γὰρ καὶ ἐπὶ βαναύσων τεχνῶν ἔχει ὁ γὰρ φοιτήσας εἰς τέκτονα πρῶτον μανθάνει τὰ ὄργανα οἷον τρύπανον τέρετρον καὶ εἶθ' οὕτως ἄρχεται αὐτῆς τῆς τεκτονικῆς.
οὕτως μὲν οὖν καὶ οὗτοι.
φέρε δὲ ἡμεῖς εἴπωμεν τἀληθὲς πόθεν δεῖ ἄρχεσθαι.
ἔδει τοίνυν ἄρχεσθαι ἡμᾶς ἀπὸ τῆς ἠθικῆς διὰ τοὺς λέγοντας δεῖν ἀπὸ τῆς ἠθικῆς ἄρχεσθαι τούτων γὰρ δριμύτερον οὐδὲν ἔχομεν.
ἀλλ' ἐπειδὴ διδασκόμεθα τὰ ἤθη οὐκ ἐκ συνηθείας καθάπερ τὰ πληγῇ νεμόμενα ζῷα δεῖν ἄρχεσθαι ἀπὸ τῆς λογικῆς μηδὲ οὕτως ἀμελήσαντας τῶν ἠθῶν ἀλλ' ἁμωσγέπως αὖ κοσμήσαντας διὰ παραινέσεων ἐγγράφων ἢ ἀγράφων οἷαί εἰσιν αἱ Ἰσοκράτους ἵν' ἕτοιμον εὕροι ὁ λόγος τὸ ὅ τι ἀκριβῶς ἐπαγιώθη ἐν αὐτῷ ἰστέον γὰρ ὅτι τῆς φιλοσοφίας εἰς τὸ θεωρητικὸν καὶ τὸ πρακτικὸν διαιρουμένης καὶ τοῦ μὲν θεωρητικοῦ περὶ τὸ ἐν λόγοις ἀληθὲς καὶ ψεῦδος καταγινομένου τοῦ δὲ πρακτικοῦ περὶ τὸ ἐν πράξει ἀγαθὸν καὶ κακόν παρῆλθεν ὁ συλλογισμὸς ὄργανον κοσκίνου δίκην οἷον ἐκλογῆς καὶ ἀπεκλογῆς ἵν' ἐν μὲν θεωρίᾳ ἐκλέξηται τὸ ἀληθὲς ἐν δὲ πράξει τὸ ἀγαθόν ἀπεκλέξηται δὲ καὶ τὸ ψεῦδος καὶ τὸ κακόν ἵνα μήτε ψευδῆ δοξάσωμεν μήτε κακὰ διαπραξώμεθα.
καὶ εἰ ἦν ἐν τοῖς Πλάτωνος χρόνοις ἡ διαλεκτική οὐκ ἂν ἐπέγραψεν ὁ Πλάτων πρὸ τοῦ οἰκείου μουσείου ἀγεωμέτρητος μηδεὶς εἰσίτω ὁπότε καὶ οὗτος ἐνεδείξατο τὴν δύναμιν αὐτῆς ἐν τῷ Σοφιστῇ λέγων οὕτως γύμναζε σαυτὸν διὰ τῆς καλουμένης παρὰ πολλοῖς ἀδολεσχίας ἕως ἔτι νέος εἶ ἐπεὶ διαφεύξεταί σε τἀληθές ἀδολεσχίαν καλέσας τὴν ἀποστασίαν τῶν πραγμάτων ἤγουν τὴν λογικήν καὶ γὰρ Ἀριστοτέλης ἐν τῇ λογικῇ ἀντὶ τῶν πραγμάτων εἰσφέρει ταῦτα τὰ στοιχεῖα ἄλφα βῆτα γάμμα καὶ διὰ τούτων διδάσκει τὰς συμπλοκὰς τῶν συλλογισμῶν διὸ συνεχῶς αὐτοῖς χρώμενος ἐν τῇ λογικῇ οἷον ἀδολεσχίαν τινὰ ποιεῖ ἑκάστοτε τὰ αὐτὰ λέγων.
ταῦτα καὶ ἡμεῖς καὶ πόθεν δεῖ ἄρχεσθαι εἴπωμεν.
ἐν οἷς ἡ πρᾶξις.
Ἐπειδὴ ἔδειξεν ἡμῖν ὁ λόγος ὅτι δεῖ ἀπὸ τῆς λογικῆς ἄρχεσθαι προκοσμήσαντας τὰ ἤθη ἵνα καθαροὶ ὄντες καθαρᾷ προσομιλήσωμεν τῇ φιλοφίᾳ ἔτι δὲ τῆς φιλοσοφίας διαιρουμένης εἴς τε τὸ θεωρητικὸν καὶ πρακτικὸν ἡ λογικὴ οἷα κόσκινόν τι οὖσα ὡς προείπομεν ἐκλέγεται ἀπὸ μὲν τοῦ θεωρητικοῦ τὸ ἀληθὲς ἀπὸ δὲ τοῦ πρακτικοῦ τὸ ἀγαθόν ἀπεκλέγεται δὲ καὶ τὸ ψεῦδος τοῦ θεωρητικοῦ καὶ τὸ κακὸν πάλιν τοῦ πρακτικοῦ ἵνα μήτε ψευδῆ δοξάσωμεν μήτε κακὰ διαπραξώμεθα ἔχοντες τὴν λογικὴν διακρίνουσαν ἤγουν τὴν ἀπόδειξιν ἥτις ἐστὶ τῷ ὄντι τὸ Ἑρμαϊκὸν μῶλυ ᾗτινι ὁπλισάμενοι οὐ θέλγονται ὑπὸ τῶν Σειρήνων τῶν ἑτεροδόξων αἱρέσεων τῆς φιλοσοφίας ὥσπερ ὁ Ὀδυσσεύς τῶν ἑταίρων αὐτοῦ συωθέντων ὑπὸ τοῦ τῆς Κίρκης φαρμάκου ὁ δὲ τῇ ἀποδείξει μὴ ὁπλισάμενος γίνεται ὗς Βοιωτία συνήγαγεν οὖν ὁ λόγος ὅτι δεῖ ἀπὸ τῆς λογικῆς ἄρχεσθαι τὰ ἤθη πρότερον κοσμήσαντας.
Καὶ ἐπειδὴ συνεχῶς περὶ τῆς ἀρχῆς ἐζητοῦμεν ἡ δὲ ἀρχὴ πάντως τέλους ἐστὶν ἀρχή φέρε περὶ τοῦ τέλους ζητήσωμεν ἐπειδὴ καὶ τέταρτον κεφάλαιον ἦν τῶν προτεθέντων ζητῆσαι τί τὸ τέλος καὶ ὅτι γινώσκοντες τί τὸ τέλος προθυμότεροι γινόμεθα οἱ δὲ μὴ γινώσκοντες τὸ τέλος τυφλοῖς ἐοίκασι βαδίζουσι καὶ φερομένοις οἷ μὴ δεῖ.
τέλος τοίνυν τῆς Ἀριστοτελικῆς φιλοσοφίας τὸ γνῶναι ὅτι πάντων μία ἐστὶν ἀρχή ἀποδεκτέον γὰρ μᾶλλον ἐπὶ θεοῦ τὸ εἰρημένον ἤπερ ἐπὶ βασιλέως ὡς παρὰ τῷ ποιητῇ οὐκ ἀγαθὸν πολυκοιρανίη.
ὅτι δὲ μία πάντων ἀρχὴ δείκνυσιν ὁ Ἀριστοτέλης ἐν τῇ Μετὰ τὰ φυσικὰ θεολογῶν οὕτως ἡ ἀρχὴ ἢ μία ἢ πολλαί καὶ εἰ μὲν μία ἔχομεν τὸ ζητούμενον εἰ δὲ πολλαί ἢ τεταγμέναι ἢ ἄτακτοι.
ἀλλ' εἰ μὲν ἄτακτοι ἀτακτότερα τὰ ἐξ αὐτῶν καὶ οὐκέτι κόσμος ὁ κόσμος ἀλλ' ἀκοσμία καὶ ἔσται τὸ παρὰ φύσιν τοῦ κατὰ φύσιν μὴ ὄντος.
εἰ δὲ τεταγμέναι ἢ ὑφ' ἑαυτῶν ἐτάχθησαν ἢ ἔξωθεν ὑπό τινος αἰτίας ἀλλ' εἰ μὲν ὑφ' ἑαυτῶν ἔχουσί τι κοινὸν τὸ συνάπτον αὐτὰς κἀκεῖνο ἡ ἀρχή εἰ δὲ ὑπ' ἔξωθέν τινος αἰτίας πάλιν ἢ μιᾶς ἢ πλειόνων.
καὶ εἰ μὲν μιᾶς ἐντεῦθεν μία ἐστὶν ἡ ἀρχή εἰ δὲ πλειόνων ἢ τεταγμένων ἢ ἀτάκτων.
οὐ παύσομαι τὰ αὐτὰ πολλάκις ἀνακυκλῶν καὶ ἐφ' ἀπείρῳ τοῦ ἀπείρου δὲ μὴ ὄντος μία ἄρα τοῦ παντὸς ἡ ἀρχή.
ἢ καὶ ἄλλως ὅτι ἡ ἀρχὴ ἢ μία ἢ πολλαί.
καὶ εἰ μὲν πολλαί ἢ τὰ αὐτὰ παράγουσιν ἢ ἕτερα.
καὶ εἰ μὲν τὰ αὐτά περίεργος ἡ μία τῆς ἄλλης πάντα παραγούσης καὶ περιττὴ ἡ μία εἰ δὲ ἕτερα ἀτελὴς ἑκατέρα λείπει γὰρ τῇδε τὰ παραγόμενα ὑπὸ τῆσδε.
οὐδὲν δὲ τὸ θεῖον ἀτελὲς οὐδέποτε μία ἄρα τοῦ παντὸς ἀρχή.
καὶ ταύτην βούλεται ποιητικὴν εἶναι οὐρανίων καὶ τῶν ὑπὸ τὴν σελήνην εἰ γὰρ καὶ ἅμα θεὸς ἅμα κόσμος ἀλλ' οὖν κατ' αἰτίαν προϋπάρχει ὁ θεὸς τοῦ κόσμου καὶ οὐκ ἐν τοῦ αὐτομάτου ὁ κόσμος ἀλλὰ τὸν θεὸν ἔχει αἴτιον ὥσπερ καὶ ὁ ἥλιος τοῦ οἰκείου φωτὸς προϋπάρχει κατ' αἰτίαν.
εἰ δέ τις ἐρεῖ ὅτι πολλαὶ ἀρχαὶ κατὰ Ἀριστοτέλην ὅσα γὰρ τὰ κύκλῳ κινούμενα τοσαῦτα καὶ ἀκίνητα λέγει γὰρ ταῖς ἑπτὰ σφαίραις ἑπτὰ νοῦς ἐφεστάναι καὶ κινεῖν αὐτοὺς δὲ ἀκινήτους εἶναι ἀλλὰ καὶ οὕτως μία ἀρχή ἐξηρτημένοι γάρ εἰσι πάντες οἱ ὑποβεβηκότες νόες τοῦ ἑνὸς τοῦ κινοῦντος τὴν ἀπλανῆ.
εἰ δὲ ἐρεῖς καὶ διὰ τί τὸν νοῦν λέγει τὴν πρωτίστην ἀρχὴν καὶ μὴ τὸ ἀγαθόν ὡς ὁ Πλάτων ἐπίστασο ὅτι καὶ μετὰ τὰ φυσιολογικὰ θεολογῶν εὐθὺς ἐν τῇ Μετὰ τὰ φυσικὰ πραγματείᾳ εὐλόγως τὸν νοῦν φυσικωτέραν ἀρχὴν εἶπεν ἐπεὶ οἶδε καὶ αὐτὸς τὸ ἀγαθὸν τὴν μίαν τοῦ ὄντος ἀρχήν ὡς δηλοῖ τὸ προοίμιον τῆς Ἠθικῆς αὐτοῦ πραγματείας ἔχον οὕτως πᾶσα τέχνη καὶ πᾶσα μέθοδος ἔτι δὲ πρᾶξίς τε καὶ προαίρεσις ἀγαθοῦ τινος ἐφίεσθαι δοκεῖ.
διὸ καὶ καλῶς ἀπεφήναντο τὸ ἀγαθόν οὗ πάντα ἐφίεται.
ἰστέον δὲ ὅτι ἀεὶ θεολογῶν ὁ Ἀριστοτέλης φυσιολογεῖ εἰ γὰρ καὶ περὶ κινούμενα ἡ φυσιολογία περὶ δὲ ἀκίνητα ἡ θεολογία ἀλλ' οὖν τὰ ἀκίνητα φημί τῶν διὰ κινήσεώς εἰσιν αἴτια ὥσπερ ἀνάπαλιν ὁ Πλάτων ἀεὶ φυσιολογῶν θεολογεῖ πανταχοῦ παρεγκυκλῶν τὸ δόγμα τῶν ἰδεῶν.
ἐν οἷς καὶ τὸ τέταρτον κεφάλαιον.
Πέμπτον δὲ κεφάλαιον ἦν ἐν ᾧ ἐζητοῦμεν τίνες αἱ μεταξὺ ὁδοί.
δεῖ δὲ εἰδέναι ὅτι πέντε εἰσὶ βαθμοὶ τῆς φιλοσοφίας λογικὴ ἠθικὴ φυσικὴ μαθηματικὴ θεολογία.
ἄκρα μὲν ἐν τούτοις δύο λογικὴ καὶ θεολογία μέσα δὲ τὰ λοιπά.
καὶ τούτων τὰ μὲν περιρραντηρίοις καὶ θειώσεσιν ἔοικε τὰ δὲ προτελείοις καὶ αὐταῖς ταῖς μυήσεσι περιρραντηρίοις μὲν γὰρ καὶ θειώσεσιν ἔοικεν ἡ ἠθικὴ ἀποκαθαίρουσα τὴν ψυχὴν τῶν μοχθηρῶν δογμάτων ἵνα τεταγμένη οὖσα καθαρὰ ᾖ καὶ καθαρᾷ προσομιλήσῃ τῇ φιλοσοφίᾳ  προτελείοις δὲ ἔοικεν ἡ φυσική εἰ γὰρ καὶ ἀκίνητα ζητοῦμεν ἐν τῇ θεολογίᾳ κινούμενα δὲ ἐν τῇ φυσιολογίᾳ ἀλλ' οὖν κινήσεως αἴτια τὰ θεῖα καὶ ἐκ τῶν κινουμένων εἰς ἔννοιαν ἐρχόμεθα τῶν νοητῶν τὸ γὰρ ἀφανὲς ἐκ τοῦ φανεροῦ ταχίστην ἔχει τὴν διάγνωσιν.
αὐτοῖς δὲ τοῖς τελείοις ἔοικεν ἡ μαθηματικὴ ὥσπερ κλῖμάξ τις καὶ γέφυρα διαβιβάζουσα ἡμᾶς ἀπὸ τῶν πάντῃ ἐνύλων ἐπὶ τὰ πάντῃ ἄυλα.
τοῦτο δὲ πάντως ὅλον τέμενος ἡ Ἀριστοτέλους φιλοσοφία ἡ δὲ λογικὴ τριγχοῦ δίκην φρουρεῖ τὰ ἐν αὐτῇ θεωρήματα.
Ἐν τῇ παρούσῃ πράξει ζητήσωμεν τὸ ἕκτον καὶ ἕβδομον κεφάλαιον ἥκομεν γὰρ ὑμᾶς τε καὶ ἡμᾶς ἐξετάσοντες.
ζητείσθω δὲ ἐν τῷ ἕκτῳ κεφαλαίῳ ὁποῖον δεῖ εἶναι τὸν ἀκροατὴν τῷ τε βίῳ καὶ τῇ γνώσει ἐν δὲ τῷ ἑβδόμῳ ὁποῖον δεῖ καὶ τὸν ἐξηγητήν.
ἔστω τοίνυν ὁ μὲν ἀκροατὴς κατὰ ζωὴν τεταγμένος καὶ μικρὸς κόσμος ἵνα διὰ μὲν τῆς ἐν αὐτῷ τάξεως τὴν μίαν τοῦ παντὸς ἀρχὴν γνῷ  διὰ δὲ τοῦ ἐν αὐτῷ μικροῦ κόσμου τὸν ὅλον κόσμον ἐπιγνῷ.
ἔσται δὲ μικρὸς κόσμος εἰ ὥσπερ ἐν τῷ κόσμῳ τὰ κρείττονα τῶν χειρόνων ἄρχει αἰσχρὸν γὰρ ἀνδρί τινι ἢ μορίῳ κρατεῖσθαι ὑπὸ τοῦ χείρονος ὥς φησιν ὁ Πλάτων διὸ κρατείτω μὲν ὁ λόγος τοῦ θυμοῦ ὁ θυμὸς δὲ τῆς ἐπιθυμίας κοσμεῖ γὰρ τὸν μὲν λόγον φρόνησις τὸν δὲ θυμὸν ἀνδρεία τὴν δὲ ἐπιθυμίαν ἡ σωφροσύνη τούτου γε εὖ ἔχοντος καὶ ἰδιοπραγοῦντος ἐπιφαίνεται ἡ δικαιοσύνη οὐκ ἐν τῷδε τῷ μορίῳ οὖσα τῆς ψυχῆς ἢ τῷδε ἀλλ' οἷον ἁρμονία τις οὖσα τούτων καὶ τὸ ἐπιγινόμενον εἶδος.
τοιοῦτος μὲν ἔστω κατὰ ζωήν.
κατὰ δὲ γνῶσιν ἔστω ἀκριβὴς μὴ ἐπαναπαυόμενος τῇ ἀξιοπιστίᾳ τῶν προσώπων ὁ γὰρ τοιοῦτος μὴ πιστεύων ὡς ἔτυχε τοῖς παλαιοῖς ἄλλῳ τρόπῳ πιστεύει πιστεύει γὰρ Σωκράτει λέγοντι καὶ Σωκράτους μὲν ὀλίγον φροντιστέον τῆς ἀληθείας δὲ πολύ καὶ Ἀριστοτέλει λέγοντι ἐν τῇ Ἠθικῇ φίλος μὲν ὁ ἀνήρ φίλη δὲ καὶ ἡ ἀλήθεια ἀμφοῖν δὲ φίλοιν ὄντοιν αἱρετέον μᾶλλον τὸ ἀληθές.
καὶ δι' ἄλλην δὲ αἰτίαν ἔστω ἀκριβής ἐπειδὴ ἐκ τοῦ αὐτοῦ πάθους γίνεται μισολογία καὶ μισανθρωπία ὥς φησιν ὁ Πλάτων ἐν τῷ Φαίδωνι ἐκ τοῦ ῥᾳδίως πιστεύειν ἢ ἤθεσιν ἢ λόγοις καὶ οἱ εἰσοικισάμενοι γάρ τινας ὡς χρηστὰ ἤθη ἔχοντας ἐπ' αὐτοφώρῳ καταλαβόντες ὅτι φαῦλοί εἰσι τοῦ λοιποῦ μισάνθρωποι γεγόνασι καὶ οἱ πιστεύσαντες λόγοις τισὶν ὡς ἀρραγέσι τελευταῖον δὲ ὁρῶντες αὐτοὺς ὑπὸ τῶν διαλεκτικῶν ταραττομένους τοῦ λοιποῦ μισόλογοι ἐγένοντο.
ἵνα οὖν μήτε μισόλογοι γενώμεθα μήτε μισάνθρωποι δέον ἡμᾶς τοὺς ἀκροατὰς ἀκριβεῖς εἶναι καὶ μὴ ἀνέχεσθαι τῶν ἀποτάδην λόγων ἀλλ' ἐκδιδόναι ἑαυτοὺς τοῖς κατὰ πεῦσιν καὶ ἀπόκρισιν λόγοις διὰ Σωκράτην λέγοντα πάλιν ὅτι εἰ μὴ σὺ σεαυτοῦ λέγοντος ἀκούσῃς ἄλλῳ λέγοντι μὴ πιστεύσῃς τοῦτ' ἔστιν εἰ μὴ σὺ ὁ δεδωκὼς τὰς προτάσεις καὶ ἐξ ἀνάγκης τὸ συμπέρασμα δεδωκώς ἄλλῳ μὴ πιστεύσῃς ὅ γε τὸ σπέρμα δεδωκὼς τοῦ φῦναι τὸ κακὸν αἴτιός ἐστι.
ἔστι δὲ εἰπεῖν πρὸς τοὺς ἔξωθεν ἐπιχειροῦντας λέγειν τὸ συμπέρασμα ἄλλου δεδωκότος τὰς προτάσεις πῶς ἂν σύ μοι λέξειας ἅ με χρὴ λέγειν καὶ πρὸς τὸν δεδωκότα τὰς προτάσεις ἀγανακτοῦντα δὲ ἐπὶ τῷ συμπεράσματι ὅτι σοῦ ταῦτα οὐκ ἐμοῦ κλύεις.
δεῖ αὐτὸν μὴ εἶναι δύσεριν καὶ φιλόνεικον ὁ γὰρ τοῖς ἐναργέσι μαχόμενος φησὶν ὁ Ἀριστοτέλης αἰσθήσεως ἢ κολάσεως δεῖται εἰ γὰρ εἰδὼς ἀντέλεγε τῇ ἀληθείᾳ κολάσεως εἰ δὲ ἀγνοῶν αἰσθήσεως.
τοιοῦτος μὲν ὁ ἀκροατής.
Ὁ δὲ ἐξηγητὴς ἔστω ἅμα ἐξηγητὴς καὶ ἐπιστήμων.
ἔστι δὲ ἐξηγητοῦ μὲν ἔργον ἡ ἀνάπτυξις τῶν ἀσαφῶν ἐν τῇ λέξει ἐπιστήμονος δὲ ἡ κρίσις τοῦ ἀληθοῦς καὶ τοῦ ψεύδους ἤτοι ἀνεμίων καὶ γονίμων.
δεῖ αὐτὸν μὴ συμμεταβάλλεσθαι οἷς ἂν ἐξηγῆται δίκην τῶν ἐν σκηνῇ ὄντων καὶ διάφορα πρόσωπα ὑποδυομένων διὰ τὸ μιμεῖσθαι διάφορα ἤθη καὶ Ἀριστοτελικὸν μὲν γίνεσθαι τὰ τοῦ Ἀριστοτέλους ἐξηγούμενον καὶ λέγειν ὅτι οὐκ ἐγένετο φιλόσοφος τοιοῦτος Πλατωνικὰ δὲ ἐξηγούμενον Πλατωνικὸν γίνεσθαι καὶ λέγειν ὅτι οὐκ ἐγένετο κατὰ Πλάτωνα φιλόσοφος.
δεῖ αὐτὸν μὴ ἐκ παντὸς τρόπου βιάζεσθαι καὶ λέγειν ὅτι πάντως ἀληθεύει ὁ ἀρχαῖος ὃν ἐξηγεῖται ἀλλὰ πανταχοῦ ἐπιλέγειν φίλος ὁ ἀνήρ φίλη δὲ καὶ ἡ ἀλήθεια ἀμφοῖν δὲ φίλοιν προκειμένοιν φιλαιτέρα ἡ ἀλήθεια.
δεῖ αὐτὸν μὴ συμπάσχειν αἱρέσει τινί ὃ πέπονθεν Ἰάμβλιχος οὗτος γὰρ προσπάσχων τῷ Πλάτωνι συνδίδωσι τῷ Ἀριστοτέλει ὅτι οὐκ ἀντιλέγει τῷ Πλάτωνι διὰ τὰς ἰδέας.
δεῖ αὐτὸν μὴ ἀντιπάσχειν αἱρέσει ὥσπερ Ἀλέξανδρος οὗτος γὰρ ἀντιπάσχων τῇ ἀθανασίᾳ τῆς ψυχῆς τῆς λογικῆς τὰς εἰρημένας ῥήσεις ἐν τῷ τρίτῳ λόγῳ τῆς Περὶ ἀθανασίας τῆς ψυχῆς καὶ ἀποδεικνυούσας ὅτι ἔστιν ἀθάνατος ἡ ψυχὴ πειρᾶται πᾶσαν στροφὴν περιστρέφειν.
δεῖ αὐτὸν πάντα εἰδέναι τὰ Ἀριστοτέλους ἵνα σύμφωνον δείξας τὸν Ἀριστοτέλην ἑαυτῷ τὰ Ἀριστοτέλους διὰ τῶν Ἀριστοτέλους ἐξηγήσηται.
δεῖ αὐτὸν πάντα εἰδέναι τὰ Πλάτωνος ἵνα σύμφωνον ἑαυτῷ τὸν Πλάτωνα ἀποδείξῃ τὰ Ἀριστοτέλους τῶν Πλάτωνος εἰσαγωγὴν ποιούμενος.
ἐν οἷς ἡ πρᾶξις.
Ὄγδοον κεφάλαιον τῶν προτεθέντων τὸ ζητῆσαι τί τὸ εἶδος τῆς Ἀριστοτέλους ἀπαγγελίας.
οὐχ ἓν τοίνυν τοῦτο ἀλλὰ διάφορον εἰ μηδ' ἂν εἴποι τις ἄλλῳ τρόπῳ ἓν τῷ πανταχοῦ πρόσφορον εἶναι αὐτὸ τοῖς ὑποκειμένοις πράγμασιν ὡς γὰρ πρόσφορον δοκεῖ ἓν εἶναι παντοίων γὰρ πραγμάτων ἁψάμενος ὁ Ἀριστοτέλης παναρμόνιον εἶδος λόγων ἐπετήδευσε συμμεταμορφῶν ἀεὶ τοὺς λόγους τοῖς πράγμασι.
διὸ ἐν μὲν τοῖς μερικοῖς φημὶ δὲ ταῖς ἐπιστολαῖς ἐστὶ σύντομος κοινὸς ἅμα καὶ ἴδιος κοινὸς μέν ἐπειδὴ οὐδὲν διαφέρει ἐπιστολιμαῖος χαρακτὴρ τῆς κοινῆς διαλέκτου ἢ τῷ ἔγγραφον εἶναι καὶ πρὸς ἀπόντας ἴδιος δέ ἵνα μὴ εἰς ἰδιωτισμὸν ἐμπέσωμεν.
διὸ καὶ ὁ Ἑρμογένης ἐν τῇ Ῥητορικῇ τέχνῃ φησὶ τὰ κοινὰ καινῶς καὶ τὰ καινὰ κοινῶς τὰ γὰρ κοινότερα ἐνθυμήματα δεῖ ξενοπρεπέσι λέξεσι φράζειν ἵνα μὴ καταφρονῶνται διὰ τὸ χαμαίζηλον τῆς λέξεως τὰ δὲ καινὰ πάλιν καὶ ξενοπρεπέστερα τῶν ἐνθυμημάτων δεῖ κοινοτέραις λέξεσι φράζειν ἵνα βαθέα ὄντα νοῆται.
ἀλλὰ καὶ δριμύς ἐστιν ὅτι γὰρ δριμύς δηλοῖ αὐτοῦ μία ἐπιστολή μετὰ γὰρ θάνατον Σωκράτους ὑπεξελθὼν Ἀθηνῶν καὶ διατρίβων ἐν Χαλκίδι ἀνεκαλεῖτο ὑπὸ Ἀθηναίων ἐπανελθεῖν καὶ μὴ πεισθεὶς ἀντέγραψεν οὕτως οὐ μὴ ἐάσω Ἀθηναίους δὶς ἁμαρτεῖν εἰς φιλοσοφίαν παρ' οἷς ὄχνη ἐπ' ὄχνῃ γηράσκει σῦκον δ' ἐπὶ σύκῳ.
διὰ δὲ τοῦ σῦκον δ' ἐπὶ σύκῳ ᾐνίξατο τοὺς συκοφάντας πολλοὺς ὄντας Ἀθήνησι καὶ ἀεὶ δεχομένους αὑτοὺς καὶ μηδέποτε λήγοντας.
Ἐν δὲ τοῖς μεταξύ φημὶ δὲ ταῖς διτταῖς ἱστορίαις ἀκριβὴς καὶ διηρθρωμένος ὅπερ μάλιστα ἁρμόζει τῇ ἱστορίᾳ οὐ γὰρ ἔστιν ὡς ἐπὶ τῶν ἄλλων ἔξωθεν ἐπιχειρῆσαι οὕτω καὶ ἐπὶ τῆς ἱστορίας.
ἐν δὲ τοῖς καθόλου ἐν μὲν τοῖς διαλογικοῖς τοῖς καὶ ἐξωτερικοῖς σαφὴς ὡς πρὸς τοὺς ἔξω φιλοσοφίας διαλεγόμενος ὡς δὲ ἐν διαλεκτικοῖς ποικίλος ταῖς μιμήσεσιν Ἀφροδίτης ὄνομα γέμων καὶ χαρίτων ἀνάμεστος.
ἐν δὲ τοῖς καθόλου τοῖς αὐτοπροσώποις τοῖς καὶ ἀκροαματικοῖς κατὰ μὲν τὴν λέξιν ἀσαφής γίνεται δὲ ἡ ἀσάφεια διὰ τοῦ ὀνοματοποιεῖν ὡς ὅταν λέγῃ κατηγορίας οὐ τὰς ἐπὶ ἐγκλήμασι δίκας ὡς ἔθος ἀλλὰ τὰ γενικώτατα ὡς ἔθος ἔχει ἀεὶ κατηγορεῖσθαι καὶ μηδέποτε ὑποκεῖσθαι καὶ κεφαλωτὸν καὶ πηδαλιωτὸν καὶ πτερωτόν ὡς ἡνίκα λέγει  ἢ πάλιν τόπον ὡς ἡνίκα λέγει οὐ τὸ πέρας τοῦ περιέχοντος καθ' ὃ περιέχεται τὸ περιεχόμενον ὡς ὡρίσατο ἐν τοῖς Φυσικοῖς ἀλλὰ τὸ ἐπιχείρημα τὸ πολλῶν ἐπιχειρημάτων περιεκτικόν καὶ ἑρμηνείαν ὡς ἡνίκα λέγει τὴν ἀκαλλώπιστον λέξιν ἐν τῷ Περὶ ἑρμηνείας.
ἀλλὰ καὶ ἄλλως ἀσαφής ἐστιν ἀπορῶν γὰρ οὐκ εὐθὺς τὴν λύσιν τίθησι παράλληλον ἀλλ' ἐπισυνάπτει δευτέραν καὶ τρίτην ἀπορίαν καὶ οὕτω διὰ τῆς λύσεως τῆς τρίτης ἀπορίας λύει τὴν πρώτην ἀπορίαν.
ἐν δὲ τῇ διανοίᾳ οὐκ ἐξίσταται τοῦ φαινομένου διὸ δυσωπεῖ ἀεὶ καὶ καταναγκάζει τοὺς ἀκροατὰς ἐκ τῆς ἐναργείας τῶν φαινομένων.
καὶ τὰ δειχθέντα αὐτῷ διὰ τοῦ λόγου ἐπισφραγίζει διὰ τῆς τῶν παλαιῶν μαρτυρίας ὅτι οὕτω δοκεῖ καὶ Ἡρακλείτῳ καὶ Ἐμπεδοκλεῖ.
καὶ τὰ ὑπὲρ φύσιν ζητῶν πιστοῦται αὐτὰ ἐκ τῶν κατὰ φύσιν διὸ ἀεὶ ὁ Ἀριστοτέλης θεολογῶν φυσιολογεῖ ὥσπερ ἀνάπαλιν ὁ Πλάτων ἀεὶ φυσιολογῶν θεολογεῖ παντελῶς παρεγκυκλῶν τὸ δόγμα τῶν ἰδεῶν.
ἐν οἷς καὶ ἡ παροῦσα θεωρία.
Ἔνατον κεφάλαιον ἦν τῶν προτεθέντων τὸ ζητῆσαι διὰ τί τὴν ἀσάφειαν ἐπετήδευσεν ὁ Ἀριστοτέλης οὐ γὰρ φύσει ἦν ἀσαφὴς καί τι δι' ἀσθένειαν ἀπαγγελτικὴν τοῦτο ἐποίει  ἀλλὰ φύσει ὢν σαφὴς ἐπετήδευσε τὴν ἀσάφειαν.
ἐπιτηδεύει δὲ αὐτὴν διὰ τρεῖς αἰτίας ἢ γὰρ κρύψεως χάριν ἢ δοκιμασίας ἢ γυμνασίας ὅπερ γὰρ τοῖς ποιηταῖς οἱ μῦθοι καὶ τοῖς ἱερεῦσι τὰ παραπετάσματα τοῦτο τῷ Ἀριστοτέλει ἡ ἀσάφεια μονονουχὶ ἐπάγοντι τὸ Ὀρφικὸν ἐκεῖνο ἀείδω ξυνετοῖσι θύρας δ' ἐπίθεσθε βεβήλοις καὶ τὸ ὅμοιον τούτῳ κακοφραδέων δὲ βεβήλων οὔατα λαχνήεντα περισκεπέτωσαν ἀράχναι καὶ τὸ Καλλιμάχειον ἐκεῖνο τὸν κάλαθον κατιόντα χαμαὶ δέρκεσθε γυναῖκες μηδ' ἀπὸ τοῦ τέγεος μηδ' ὑψόθεν αὐγάσσησθε καὶ Ἀριστοτέλης ἐγκαλούμενος ὑπὸ Ἀλεξάνδρου ἐπὶ τῇ ἐκδόσει τῶν αὑτοῦ συγγραμμάτων καὶ ἐκδέδοται φησὶ καὶ οὐκ ἐκδέδοται αἰνιττόμενος τὴν ἀσάφειαν ὡς καί τις τῶν Πυθαγορείων ἐκδοὺς τὸ μονόβιβλον τὸ Περὶ τῶν ἀλόγων γραμμάτων ναυαγίῳ περιέπεσεν ὡς τὰ ἀπόρρητα ἐξορχησάμενος καὶ ὅ φησιν ὁ Πλάτων διὰ τὴν ἀσάφειαν ἵν' εἰ ἡ δέλτος τι πάθῃ ἢ ἐν γῇ ἢ ἐν θαλάσσῃ ὁ ἀναγνοὺς μὴ γνῷ οὕτω μὲν κρύψεως χάριν.
ἢ δοκιμάσεως τῶν ἐπιτηδείων καὶ ἀνεπιτηδείων ἵνα οἱ μὲν ἀνεπιτήδειοι πρὸς φιλοσοφίαν κατανωτίσωνται  οἱ δ' ἐπιτήδειοι πρὸς φιλοσοφίαν ἑτοιμότεροι γένωνται μανθάνοντες ὡς πλείονος ἐπιμελείας δέονται τὰ μαθήματα πρὸς οὓς ἔστιν εἰπεῖν τὸ Πλατωνικὸν ἐν τῇ Ἐπινομίδι εἰρημένον οὕτως εἴτε χαλεπὰ εἴτε ῥᾴδια ταύτῃ ἰτέον ταῦτα τὰ μαθήματα αὕτη ἡ ὁδός ἀμελεῖν δὲ οὐ δεῖ.
οὕτω γοῦν καὶ οἱ ἀετοὶ κρίνουσι τὴν γνησιότητα καὶ τὴν νοθείαν τῶν νεοττίων ἱστῶντες γὰρ τὰ νεόττια ἀντικρὺ τοῦ ἡλίου ὅσα μὲν ἀσκαρδαμυκτὶ δύνανται ἀντωπῆσαι πρὸς τὰς αὐγὰς τοῦ ἡλίου ἐπανάγοντες εἰς τὴν καλιὰν ὡς γνήσια ἐκτρέφουσιν ὅσα δὲ μὴ δυνηθῶσιν ἀντωπῆσαι πρὸς τὰς αὐγὰς τοῦ ἡλίου ὡς νόθα ἀποβάλλονται ὡς γὰρ δῖος καὶ βασιλικὸς ὁ ἀετὸς τὴν βασιλικωτέραν τῶν αἰσθήσεων ἠκριβωμένην ἔχει φημὶ δὲ τὴν ὄψιν.
ὅτι δὲ βασιλικὸς ὁ ἀετός δηλοῖ τὸ μὴ θέλειν αὐτὸν θνησιμαῖον ἐσθίειν ποτέ.
οὕτω καὶ οἱ Κελτοὶ τῷ Ῥήνῳ ποταμῷ κρίνουσι τὰ γνήσια τέκνα καὶ τὴν νοθείαν τῶν βρεφῶν ἐμβάλλοντες γὰρ εἰς ἀσπίδα τὰ βρέφη ἀφιᾶσιν ἐν τοῖς ὕδασι καὶ ὅσα μὲν αὐτῶν περισωθῶσιν ἐκ τοῦ ὕδατος γνήσια νομίζοντες ἐκτρέφουσιν ὅσα δὲ κατακλυσθῶσιν ἐκ τοῦ ῥεύματος τοῦ ποταμοῦ ὡς νόθα ἡγοῦνται ἀπόλλυσθαι.
οἱ δὲ Πυθαγόρειοι καὶ τοὺς ἐπιτηδείους καὶ τοὺς ἀνεπιτηδείους πρὸς τὴν αὑτῶν φιλοσοφίαν δι' ὀνειράτων προεγίνωσκον ἀνέκρινον γὰρ αὐτοὺς μετὰ τὸ πολλὰ εὔξασθαι ποῖα εἶδον ὀνείρατα καὶ ὅσους μὲν ἐνόμισαν ἐπιτηδείους εἶναι εἰσεδέχοντο ἐν τῇ σχολῇ ἤγουν ἐν τῷ ὁμακοΐῳ τοὺς δὲ ἀνεπιτηδείους ἀπεβάλλοντο μετὰ πάσης τῆς περιουσίας καὶ τοῦ λοιποῦ κενοτάφιον ποιήσαντες ὡς περὶ ἀποιχομένων ἤγουν τεθνεώτων διελέγοντο.
ὅθεν καί τις τοῦτο παθὼν ἐξ αὐτῶν Χειλέων ὁ Λακεδαιμόνιος πῦρ ὑφῆψε τῇ σχολῇ καὶ πολλοὺς ἔφθειρεν.
ὁ δὲ Πλάτων διὰ τῆς μέθης ἔκρινε τὴν γνησιότητα τῶν ἐπιτηδείων καὶ μή ἄμεινον ποιῶν τοῦ Πυθαγόρου διότι τοῖς ὀνείρασιν ἔστι πολλὰ προσθεῖναι καὶ ἀφελεῖν μεθυσθέντες δὲ πάντα ἀτρεκῶς ἐξαγγέλλομεν ἃ πρώην πολλοῖς ἐκρύπτομεν περιβολαίοις.
οὕτω μὲν καὶ δοκιμασίας χάριν ἢ γυμνασίας οὕτω γοῦν ὁ Πλάτων τὴν χαλεπότητα τῶν δογμάτων ἐπετήδευσε γυμνασίας χάριν.
οὕτω καὶ ὁ Ἀπόλλων τὸ λοξὸν τῶν μαντευμάτων ἐπετήδευσε πείρας γὰρ χάριν τῷ Κροίσῳ δέδωκεν ἀσαφῆ χρησμὸν Κροῖσος Ἅλυν διαβὰς μεγάλην ἀρχὴν καταλύσει ἄδηλον γὰρ ἢ τὴν ἰδίαν ἢ τὴν τῶν ὑπεναντίων διὸ ἀπατηθεὶς ἐπεστράτευσε καὶ κατόπιν ἔπραξε.
καὶ τοῖς Ἀθηναίοις χρησμὸς ἐδόθη τεῖχος Τριτογενεῖ ξύλινον διδοῖ εὐρύοπα Ζεύς ἐδήλου γὰρ ὡς διὰ τριήρων δεῖ αὐτοὺς ναυμαχῆσαι τοῦτο ἐδήλου τὸ ξύλινον τεῖχος.
τοῦτο δὲ ὑπέλαβε Θεμιστοκλῆς ὡς δεινότατος ξυνιέναι.
καὶ τοῖς Σαλαμινίοις ἐδόθη χρησμὸς λέγων ὦ θεία Σαλαμίς ἀπολεῖς δὲ σὺ τέκνα γυναικῶν ἄδηλον δὲ ποίων γυναικῶν τῶν ἰδίων ἢ τῶν ὑπεναντίων.
καὶ συνελόντι φάναι ὃ τοῖς ποιηταῖς οἱ μῦθοι καὶ τοῖς ἱερεῦσι τὰ παραπετάσματα τοῦτο τῷ Ἀριστοτέλει ἡ κατὰ λέξιν ἀσάφεια κρύψεως χάριν.
πάλιν ὃ τοῖς ἀετοῖς ὁ ἥλιος καὶ τοῖς Κελτοῖς ὁ Ῥῆνος τοῖς Πυθαγορείοις τὰ ὀνείρατα τῷ Πλάτωνι ἡ χαλεπότης τῶν δογμάτων ἡ μέθη τοῦτο τῷ Ἀριστοτέλει ἡ κατὰ λέξιν ἀσάφεια δοκιμασίας χάριν  Δέκατον ἦν κεφάλαιον τῶν προτεθέντων τὸ ζητῆσαι πόσα καὶ τίνα κεφάλαια δεῖ προλαμβάνειν ἐπὶ παντὸς Ἀριστοτελικοῦ συγγράμματος.
ἓξ τοίνυν κεφάλαια δεῖ προλαμβάνειν τὸν σκοπὸν τὸ χρήσιμον καὶ τὰ ἑξῆς.
ζητητέον δὲ τὸν σκοπὸν καὶ ὅτε κηρύττεται ὑπὸ τῆς ἐπιγραφῆς ἐπειδὴ πάντα πρὸς τὸν σκοπὸν ἀφορᾷ ὥς φησι καὶ ὁ Πλάτων ὦ παῖ μία ἐστὶν ἀρχὴ τοῦ καλῶς βουλεύεσθαι τὸ εἰδέναι περὶ ὅτου ἐστὶν ἡ σκέψις ἢ τοῦ παντὸς ἁμαρτάνειν ἀνάγκη.
κηρύττεται δὲ ὁ σκοπὸς ὑπὸ τῆς ἐπιγραφῆς ὡς ἐν τῷ Περὶ ψυχῆς κἀν τῷ Περὶ οὐρανοῦ κἀν τῷ Περὶ γενέσεως καὶ φθορᾶς.
μάλιστα δὲ ζητητέον τὸν σκοπόν ὅτε μὴ ὑπὸ τῆς ἐπιγραφῆς κηρύττεται ὅτε πάνυ ἀσαφής ἐστιν ἡ ἐπιγραφὴ καὶ ἀπεξενωμένη ὡς αἱ Κατηγορίαι καὶ τὸ Περὶ ἑρμηνείας.
τὸ δὲ χρήσιμον ζητητέον διὰ τὸ συντονωτέρους γενέσθαι τοὺς ἀκροατὰς οἷον δέλεαρ ὁρῶντας προσγινόμενον τὸ ἐξ αὐτοῦ κέρδος πρὸς ἐρωτικὴν διάθεσιν.
μάλιστα δὲ τὸ χρήσιμον ζητητέον διὰ τὰ δοκοῦντα μάτην γεγράφθαι βιβλία ὡς οἱ Τόποι τὰ αὐτὰ ἀνασκευάζοντες καὶ κατασκευάζοντες ἢ ἐπὶ κακῷ ὡς οἱ Σοφιστικοὶ ἔλεγχοι τρόπους ἀπάτης διδάσκοντες.
ὑπὲρ ὧν ἔστιν εἰπεῖν ὅτι καὶ οἱ Τόποι ἐπὶ καλῷ ἐγράφησαν γυμνασίας γὰρ χάριν ἵνα θλιβομένη ἡ ψυχὴ ἐκ τῶν ἐφ' ἑκάτερα ἐπιχειρημάτων ἀπογεννήσῃ τὸ τῆς ἀληθείας φῶς δίκην τῶν πυρεκβόλων λίθων τῶν παρατριβομένων ἀλλήλοις καὶ πῦρ ἀφιέντων ἢ φῶς.
ἀλλ' οὐδὲ οἱ Σοφιστικοὶ ἔλεγχοι ἐπὶ κακῷ εἰ καὶ τρόπους ἀπάτης διδάσκουσιν οὐ γὰρ ἵν' ἀπατήσωμεν ἀλλ' ἵνα μὴ ἀπατηθῶμεν.
οὕτω γὰρ οἱ ἰατροὶ διδάσκουσι τὰ δηλητήρια οὐ διὰ χρῆσιν ἀλλὰ διὰ φυγήν.
τὴν δὲ αἰτίαν τῆς ἐπιγραφῆς ζητητέον καὶ ὅτε κηρύττει τὸν σκοπόν μάλιστα δὲ ζητητέον τὴν ἐπιγραφήν ὅτε ἀσαφής ἐστιν ὅτε ὀνοματοποιεῖ ὁ Ἀριστοτέλης ὡς ἐν Κατηγορίαις καὶ ἐν τῷ Περὶ ἑρμηνείας καὶ γὰρ ὅταν λέγῃ Κατηγορίας οὐ τὰς ἐπ' ἐγκλήμασι δίκας ὡς ἔθος φησίν ἀλλὰ τὰ γενικώτατα ὡς ἔθος ἔχοντα ἀεὶ κατηγορεῖσθαι καὶ μηδέποτε ὑποκεῖσθαι καὶ πάλιν περὶ τόπων οὐ τὸ πέρας τοῦ περιέχοντος καθ' ὃ περιέχεται τὸ περιεχόμενον ὡς λέγομεν περιέχεσθαι τὸν οἶνον ὑπὸ τῆς τοῦ κεραμίου ἔνδοθεν ἐπιφανείας ἀλλὰ κανόνα τὸν πολλῶν κανόνων περιεκτικόν.
καὶ πάλιν τὸ Περὶ ἑρμηνείας λέγων οὐ τὴν κατὰ λέξιν ἑρμηνείαν λέγει ἀλλὰ τὰς τῆς ψυχῆς ἐννοίας.
Ἐφ' οἷς ζητητέον καὶ τὸ γνήσιον διὰ τὰς γινομένας νοθείας νοθεύονται γὰρ τὰ βιβλία πενταχῶς ἢ γὰρ δι' εὐγνωμοσύνην μαθητῶν τὰ οἰκεῖα συγγράμματα τοῖς οἰκείοις διδασκάλοις ἀνατιθέντων ὡς τὰ Πυθαγόρου καὶ Σωκράτους ἐπιγραφόμενα βιβλία μὴ ὄντα Σωκράτους ἢ Πυθαγόρου ἀλλὰ Σωκρατικῶν καὶ Πυθαγορικῶν.
ἢ διὰ φιλοτιμίαν βασιλικήν Ἰοβάτους γὰρ τοῦ Λιβύων βασιλέως συναγαγόντος τὰ Πυθαγόρου καὶ Πτολεμαίου τὰ Ἀριστοτέλους τινὲς καπηλείας χάριν τὰ τυχόντα συγγράμματα λαμβάνοντες ἐκέδρουν καὶ ἔσηπον διὰ παραθέσεως νέων πυρῶν ἵνα σχοῖεν δῆθεν τὴν ἐκ τοῦ χρόνου ἀξιοπιστίαν.
ἢ δι' ὁμωνυμίαν συγγραφέων ἢ συγγραμμάτων ἢ ὑπομνημάτων καὶ συγγραφέων μέν ὅτι οὐ μόνος Ἀριστοτέλης ὁ Σταγειρίτης οὕτως ἐκαλεῖτο ἀλλὰ καὶ ἄλλοι Ἀριστοτέλεις ἐγένοντο ἐπὶ αὐτοῦ ὡς ὁ παιδοτρίβης καὶ ἐπίκλην Μῦθος καὶ μετὰ ταῦτα ὡς ὁ διδάσκαλος Ἀλέξανδρος ἔδει γὰρ αὐτὸν οἷον δεύτερον ὄντα Ἀριστοτέλην.
πάντων οὖν τούτων συγγραψαμένων  νομίζονται τοῦ Σταγειρίτου εἶναι.
ἀλλὰ καὶ δι' ὁμωνυμίαν ὑπομνημάτων γίνεται ἀπάτη τοῦ Ἀλεξάνδρου μὴ μόνον τὰ Ἀριστοτέλους ὑπομνηματίσαντος βιβλία τοῦ Σταγειρίτου ἀλλὰ καὶ τῶν ἄλλων καὶ νομίζονται πάντα τὰ τοιαῦτα ὑπομνήματα εἰς τὰ τοῦ Σταγειρίτου γεγράφθαι διὰ τὸ ἐπίσημον τοῦ ἀνδρός.
ἢ διὰ τὸ ἐκλογὰς εἶναι ἐνομίσθησαν τοῦ αὐτοῦ εἶναι τοῦ ποιήσαντος τὰς ἐκλογὰς καὶ οὐχὶ τῶν πρωτοτύπων συγγραφέων.
ἢ δι' ὀφρὺν κτήσεως ξενοπρεπῶν βιβλίων τινὲς ἄσημοι ὄντες συγγραφεῖς διὰ τὸ δόξαι ξενοπρεπεῖς εἶναι καὶ τοιαῦτα ἔχειν βιβλία ἐπέγραφον ὀνόματα συγγραφέως ἐνδόξου.
οὕτω μὲν τὸ γνήσιον.
τὴν δὲ τάξιν ζητητέον οὐ πρὸς τὰ ἀνομοιοειδῆ ἥτις εἴρηται ἡμῖν ὅτε ἐλέγομεν ὅτι δεῖ τὴν λογικὴν προηγεῖσθαι καὶ μετὰ ταύτην τὴν ἠθικὴν καὶ οὕτως ἐφεξῆς ὡς εἴρηται ἀλλὰ πρὸς τὰ ὁμοιοειδῆ τάξιν ζητητέον λογικοῦ ὄντος τοῦ βιβλίου ποίαν τάξιν ἔχει πρὸς τὰ λογικά ἢ πρὸς τὰ φυσικὰ τὸ φυσικόν.
τὴν δὲ εἰς τὰ μόρια διαίρεσιν ζητητέον ὡς ἀνατομῆς τάξιν ἔχουσαν ὥσπερ γὰρ ἡ ἀνατομὴ τῶν ἐν βάθει μορίων ἀνάπτυξιν ποιουμένη τὴν ἑκάστου χρείαν παρίστησιν οὕτω καὶ ἡ εἰς τὰ μόρια διαίρεσις τῶν Ἀριστοτέλους συγγραμμάτων ἀρίστη.
τὸ δὲ τίς ὁ τρόπος τῆς διδασκαλίας οὐ ζητοῦμεν ὡς καὶ αὐτοῦ ἀνωτέρω εἰρημένου ὅτε ἐζητοῦμεν τί τὸ εἶδος τῆς φράσεως τοῦ Ἀριστοτέλους.
ταῦτα ἔχει καὶ ἡ παροῦσα πρᾶξις.
Ἐπειδὴ κατὰ τὸν Παιανιέα πᾶς λόγος ἂν ἀπῇ τὰ ἔργα μάταιόν τι νομίζεται καὶ κενόν φέρε ἔργῳ προλάβωμεν τοῦ βιβλίου τῶν Κατηγοριῶν τὰ εἰωθότα ζητεῖσθαι ἐπὶ ἑκάστου Ἀριστοτελικοῦ βιβλίου τὸν σκοπόν τὸ χρήσιμον καὶ τὰ ἑξῆς.
οὐχ εἷς τοίνυν ἔδοξεν εἶναι ὁ σκοπὸς τῶν Κατηγοριῶν ἀλλὰ πλείους ὅσα γὰρ τὰ ὄντα τοσοῦτοι φέρονται καὶ σκοποί.
τριττὰ δὲ τὰ ὄντα φωναί νοήματα καὶ πράγματα.
οἱ μὲν οὖν περὶ φωνῶν εἰρήκασι τὸν σκοπόν ὡς Ἀλέξανδρος καὶ Εὐστάθιος οἱ δὲ περὶ νοημάτων ὡς Πορφύριος οἱ δὲ περὶ πραγμάτων ὡς Ἑρμῖνος πάντες μὲν γὰρ συνεφώνησαν περὶ τῶν δέκα κατηγοριῶν εἶναι τὸν σκοπόν ἀλλ' οἱ μὲν ὡς ἐκφωνουμένων μόνον οἱ δὲ ὡς ὑφεστωσῶν οἱ δὲ ὡς νοουμένων.
καὶ οὐκ ἔστιν εἰπεῖν ὅτι ὀνόματι μὲν τρεῖς οἱ σκοποί ἔργῳ δὲ εἷς οὐδὲ γὰρ ἀκολουθεῖ ταῦτα ἀλλήλοις οὐ γὰρ ὅπου φωναί καὶ νοήματα πάντως διὰ τὰς ἀσήμους φωνάς οὐδὲ ὅπου νοήματα ἐκεῖ καὶ πράγματα διὰ τὸν τραγέλαφον καὶ ἱπποκένταυρον νοήματα ὄντα ἀνύπαρκτα.
ἀλλὰ καὶ κατὰ τὰς αἰτίας διαφέρουσι νοῦ μὲν γὰρ τὰ νοήματα θεοῦ δὲ τὸ παράγειν τὰ πράγματα ψυχῆς δὲ τὰς φωνάς.
οὐχ εἷς ἄρα κατ' αὐτοὺς ὁ σκοπὸς ἀλλὰ πλείους καὶ πάντοτε τούτοις ἕλκουσι καὶ ἀνθέλκουσι τὸν Ἀριστοτέλην πρὸς κατασκευὴν τῆς ἰδίας δόξης οἱ μὲν γὰρ λέγοντες ὅτι περὶ φωνῶν μόνον ἐκ τῆς ἐπιγραφῆς κατασκευάζουσιν ὅτι Κατηγορίαι ἐπιγέγραπται τὸ βιβλίον κατηγορία δέ ἐστι τὸ κατά τινος ἀγορεύεσθαι ἤγουν λέγεσθαι τὸ δὲ λέγεσθαι φωνή ἐστι περὶ φωνῶν ἄρα ὁ σκοπὸς τῶν Κατηγοριῶν.
καὶ ὅτι κατακέχρηται τῷ λέγεται ὁμώνυμα λέγεται συνώνυμα δὲ λέγεται λέγων τὸ δὲ λέγεται φωνή περὶ φωνῶν ἄρα ὁ σκοπὸς τῶν Κατηγοριῶν.
καὶ πάλιν ἐκ τοῦ διελεῖν αὐτὸν τὰ λεγόμενα εἰς δύο φησὶ γὰρ ὅτι τῶν λεγομένων τὰ μὲν κατὰ συμπλοκὴν λέγεται τὰ δὲ ἄνευ συμπλοκῆς καὶ τὰ μὲν ἄνευ συμπλοκῆς εἰς δέκα διεῖλε κατηγορίας αἱ οὖν κατηγορίαι περὶ φωνῶν εἰσιν ὡς ἐκ τῶν λεγομένων ἔχουσαι τὸ εἶναι τὸ γὰρ λέγεται φωνῆς πρόσρημα.
οἱ δὲ λέγοντες ὅτι περὶ πραγμάτων ὁ σκοπὸς τῶν Κατηγοριῶν κατασκευάζουσιν οὕτως ὅτι τοῖς ἑαυτῶν ἑάλωτε πτεροῖς κατὰ τὴν παροιμίαν ἃ γὰρ λέγετε κατασκευάζοντες ὅτι περὶ φωνῶν τὰ αὐτά φαμεν πρὸς κατασκευὴν ὅτι περὶ πραγμάτων φατὲ ὅτι Κατηγορίαι ἐπιγέγραπται τὸ δὲ κατηγορεῖσθαι καὶ λέγεσθαι κατά τινος φωνῆς ἴδιον σημαντικῆς πράγματος περὶ πραγμάτων ἄρα ὁ σκοπός.
εἰ δὲ λέγετε ὅτι κατακέχρηται τῷ λέγεται καὶ τῷ τί ἐστιν οὐσία ἐστί λέγων καὶ δεύτεραι οὐσίαι εἰσι λέγων περὶ πραγμάτων ἄρα ὁ σκοπός.
εἰ δὲ πάλιν λέγετε ὅτι διαιρεῖ τὰ λεγόμενα εἰς τὰ συμπεπλεγμένα καὶ εἰς τὰ ἄνευ συμπλοκῆς καὶ ἐξ αὐτῶν κατάγει τὰς κατηγορίας τοῦτο ἡμῖν συνᾴδει τὰ λεγόμενα γὰρ διεῖλεν οὐ τὰ λέγοντα τὰ δὲ λεγόμενα πράγματά εἰσι περὶ πραγμάτων ἄρα ὁ σκοπὸς τῶν Κατηγοριῶν.
οἱ δὲ λέγοντες ὅτι περὶ νοημάτων φασὶ πρὸς τοὺς πρώτους ὅτι νικᾶσθε ἡμῖν ἀμφότεροι καὶ οἱ λέγοντες περὶ πραγμάτων μόνων εἶναι τὸν σκοπὸν καὶ οἱ λέγοντες περὶ φωνῶν ἵνα τὰ μέσα τούτων ἀναφανῇ τὰ νοήματα ὡς καὶ ἐξαγγέλλοντα καὶ ἐξαγγελλόμενα ἐξαγγέλλουσι γὰρ μόναι αἱ φωναί ἐξαγγέλλονται δὲ μόνα τὰ πράγματα τὰ δὲ νοήματα καὶ ἐξαγγέλλουσι καὶ ἐξαγγέλλονται.
Τούτων οὕτω μαχομένων ὀψέ ποτε ἐπιγενόμενος ὁ Ἰάμβλιχος ἔλυσε τοὺς ἄνδρας τῆς τε πρὸς ἀλλήλους στάσεως καὶ τῆς πρὸς τὸν Ἀριστοτέλην λέγων οὕτως μάχεσθε ὦ ἄνδρες μὴ μαχόμενοι καὶ ἀληθεύετε μὴ ἀληθεύοντες καὶ ψεύδεσθε μὴ ψευδόμενοι ὅμοιον γὰρ πάσχετε ὥσπερ ἂν εἴ τινες ἄνδρες ἐθέλοιεν ὁρίσασθαι τὸν ἄνθρωπον καὶ ὁ μὲν εἴποι αὐτὸν ζῷον μόνον ὁ δὲ λογικὸν ὁ δὲ θνητὸν ὁ δὲ νοῦ καὶ ἐπιστήμης δεκτικόν μηδεὶς δὲ τὸ ὅλον ἑνῶσαι δυνηθῇ ὅτι ζῷον λογικὸν θνητὸν νοῦ καὶ ἐπιστήμης δεκτικόν.
οὕτως οὖν καὶ ὑμεῖς ὁ μὲν περὶ φωνῶν λέγει μόνον ὁ δὲ περὶ πραγμάτων ὁ δὲ περὶ νοημάτων ἐνὸν πάντα μῖξαι καὶ εἰπεῖν ὅτι καὶ περὶ φωνῶν καὶ περὶ νοημάτων καὶ περὶ πραγμάτων ἐρωτάσθωσαν γὰρ οἱ λέγοντες περὶ φωνῶν μόνον ὅτι ποίων φωνῶν ἆρα τῶν ἀσήμων οὐ δήπου  ἀλλὰ τῶν σημαινουσῶν πράγματα οὐκ ἄρα περὶ φωνῶν μόνον ἀλλὰ περὶ τῶν σημαινουσῶν πράγματα.
οἱ δὲ περὶ πραγμάτων μόνον λέγοντες ἐρωτάσθωσαν καὶ αὐτοί πῶς διδάσκει ὁ φιλόσοφος τὰ πράγματα δακτύλῳ χρώμενος οὐ δήπου μερικὸν γὰρ δήπου τοῦτο καὶ ἀφιλόσοφον φιλοκαθόλου γὰρ οἱ φιλόσοφοι τὰ δὲ καθόλου οὐκ ἐνδέχεται χωρὶς λόγου διδάξαι οὐδὲ τῷ δακτύλῳ  ἄρα  χρήματα πράγματα διδάσκει ἐξ ἀνάγκης.
οἱ δὲ περὶ νοημάτων λέγοντες εἶναι τὸν σκοπὸν ἐρωτάσθωσαν περὶ ποίων νοημάτων τῶν διακένων καὶ μὴ ἐποχουμένων τοῖς πράγμασιν ἢ τῶν ἐποχουμένων τοῖς πράγμασιν οὐ δήπου περὶ τῶν μὴ ἐποχουμένων ἐπεὶ οὐκέτι ἡ φιλοσοφία ἐστὶ γνῶσις τῶν ὄντων ἀλλὰ τῶν μὴ ὄντων ἀλλὰ περὶ τῶν ἐποχουμένων οὐκ ἄρα περὶ νοημάτων μόνον ἀλλὰ καὶ περὶ πραγμάτων.
εἰ δὲ περὶ πραγμάτων ἐξ ἀνάγκης καὶ περὶ φωνῶν διαλέγεται εἰ ἄρα περὶ νοημάτων καὶ πραγμάτων ἐξ ἀνάγκης καὶ περὶ φωνῶν διαλέγεται οὐκέτι οὖν περὶ φωνῶν μόνον ἢ περὶ πραγμάτων ἢ περὶ νοημάτων ἀλλὰ περὶ φωνῶν καὶ περὶ πραγμάτων διὰ μέσων νοημάτων ἑκάστῃ γὰρ μονάδι ἡ λοιπὴ δυὰς ἕπεται.
ἀλλ' ὅσον ἐκ τούτων τρεῖς δόξουσιν εἶναι οἱ σκοποί ὅπερ οὐδ' αὐτῷ Ἰαμβλίχῳ δοκεῖ ἐν γὰρ τοῖς σκοποῖς τῶν Πλάτωνος διαλόγων παντὸς βιβλίου ἕνα βούλεται εἶναι τὸν σκοπόν.
οὕτως οὖν εἴπωμεν ὁ σκοπὸς τοῦ βιβλίου τῶν Κατηγοριῶν περὶ φωνῶν ἐστι σημαινουσῶν πράγματα διὰ μέσου νοημάτων.
Ἀλλ' ἐπειδὴ τὸ Σωκράτης περιπατεῖ καὶ ἁπλῶς πᾶσα πρότασις φωνή ἐστι σημαντικὴ πράγματος διὰ μέσου νοήματος περὶ δὲ τῶν προτάσεων ἐν τῷ Περὶ ἑρμηνείας διαλαμβάνει εἴπωμεν ἄλλως τὸν σκοπόν ὁ σκοπὸς τῶν Κατηγοριῶν περὶ ἁπλῶν φωνῶν σημαινουσῶν ἁπλᾶ πράγματα διὰ μέσου ἁπλῶν νοημάτων.
ἀλλ' ἐπειδὴ καὶ τὸ ὄνομα καθ' αὑτὸ καὶ τὸ ῥῆμα φωναί εἰσιν ἁπλαῖ ἁπλᾶ σημαίνουσαι πράγματα διὰ μέσου ἁπλῶν νοημάτων περὶ δὲ ὀνόματος καὶ ῥήματος ἐνταῦθα οὐ ζητεῖ ἀλλ' ἐν τῷ Περὶ ἑρμηνείας εἴπωμεν ἄλλως τὸν σκοπόν ὁ σκοπὸς τοῦ βιβλίου τῶν Κατηγοριῶν περὶ τῆς πρώτης θέσεως τῶν ἁπλῶν φωνῶν τῶν σημαινουσῶν ἁπλᾶ πράγματα διὰ μέσου ἁπλῶν νοημάτων πάλαι γὰρ συνελθόντες οἱ ὀνοματοθέται ὠνόμασαν τὸ μὲν ἄνθρωπον τὸ δὲ τυχὸν ἵππον τὸ δὲ τρέχει τὸ δὲ νικᾷ μὴ προσδιορισάμενοι ποῖα σημαίνει χρόνον καὶ ποῖα οὔ.
καλοῦνται ταῦτα τῆς πρώτης θέσεως τῷ ἁπλῶς οὕτως ὀνομάσαι τὰ πράγματα.
ὕστερον δὲ ἐπιγενόμενοι ἕτεροι ὅσα μὲν εὗρον προσσημαίνοντα χρόνον ῥῆμα ἐκάλεσαν ὅσα δὲ οὐ προσσημαίνοντα χρόνον ὄνομα.
αἱ Κατηγορίαι οὖν τὰ περὶ τῆς πρώτης θέσεως ζητοῦσιν ὡς εἴρηται καὶ οὐ περὶ τῶν τῆς δευτέρας θέσεως τοῦτ' ἔστιν ὀνομάτων καὶ ῥημάτων.
ἀλλ' ἐπειδὴ καὶ τὰ ὀνόματα τῆς πρώτης θέσεως ἄπειρά εἰσι τὰ κατὰ μέρος αἱ δὲ κατηγορίαι ὡρισμέναι εἰσί  εἴπωμεν οὕτως ὅτι ὁ σκοπὸς τοῦ βιβλίου τῶν Κατηγοριῶν διαλαμβάνει περὶ τῆς πρώτης θέσεως τῶν ἁπλῶν φωνῶν τῶν σημαινουσῶν ἁπλᾶ πράγματα διὰ μέσου ἁπλῶν νοημάτων καὶ τούτων οὐκ εἰδικωτάτων οὐκ ἀτόμων οὐ μερικῶν οὐχ ὑπαλλήλων ἀλλὰ γενικωτάτων.
ἐν οἷς σὺν θεῷ καὶ ἡ παροῦσα πρᾶξις.
Δεύτερον οὖν κεφάλαιον τὸ χρήσιμον.
οὐ χρήσιμος ἡ παροῦσα πραγματεία τολμῶ λέγειν πρὸς φιλοσοφίαν ἀλλὰ χρήσιμος ὡς αὐτὴ ἡ φιλοσοφία καὶ ἡ φιλοσοφία γὰρ γνῶσίς ἐστι πάντων τῶν ὄντων καὶ τὸ παρὸν βιβλίον πάντα τὰ ὄντα περιέχει ὑπὸ γὰρ τὰς δέκα κατηγορίας πάντα τὰ ὄντα ἀνάγεται.
καὶ δι' ἀποφάσεως τὸ χρήσιμον ῥητέον τοῦ παρόντος βιβλίου οὕτως εἰ μὴ ἦν ἡ πρώτη θέσις τῶν ἁπλῶν φωνῶν ἡ δευτέρα οὐκ ἂν ἦν εἰ μὴ ἦν ἡ δευτέρα θέσις ὀνόματα καὶ ῥήματα οὐκ ἂν ἦσαν τούτων δὲ μὴ ὄντων πρότασις οὐκ ἦν προτάσεως δὲ μὴ οὔσης συλλογισμὸς οὐκ ἦν συλλογισμοῦ μὴ ὄντος ἀπόδειξις οὐκ ἦν ἀποδείξεως μὴ οὔσης ἀπέλειπον ἂν τὰ ὄργανα τὰ διακριτικά ἐν μὲν θεωρίᾳ διάκρισις τῶν ἀληθῶν καὶ τῶν ψευδῶν καὶ ἡ ἐκλογὴ μὲν τῶν ἀληθῶν ἀπεκλογὴ δὲ τῶν ψευδῶν ἐν δὲ πράξει διάκρισις ἀγαθοῦ ἀπὸ κακοῦ καὶ ἡ ἐκλογὴ μὲν τῶν ἀγαθῶν ἀπεκλογὴ δὲ τῶν κακῶν εἰ μὴ ἦν τὸ θεωρητικὸν καὶ τὸ πρακτικόν ἡ φιλοσοφία οὐκ ἦν εἰ μὴ ἡ φιλοσοφία ἦν τὸ εὐδαιμονεῖν οὐκ ἦν.
καὶ ἔχεις διὰ τοῦ δι' ἀποφάσεως χρησίμου καὶ τὴν τάξιν ὅτι δεῖ προηγεῖσθαι τὸ παρὸν βιβλίον παντὸς ἄλλου λογικοῦ βιβλίου ἐπειδὴ καὶ ἡ πρώτη θέσις τῶν ἁπλῶν φωνῶν πάντων προηγεῖται.
Ἐφ' οἷς εἴπωμεν καὶ τὴν αἰτίαν τῆς ἐπιγραφῆς.
ἓξ τοίνυν ἐπιγραφαὶ φέρονται τοῦ παρόντος βιβλίου οἱ μὲν γὰρ ἐπέγραψαν Κατηγορίαι ὡς αὐτὸς ὁ Ἀριστοτέλης οἱ δὲ Περὶ τῶν κατηγοριῶν ὥς τινες ἑταῖροι τοῦ Ἀριστοτέλους οἱ δὲ Περὶ τῶν δέκα γενῶν  τοῦ ὄντος ὡς Πλωτῖνος ἀντιλέγων ταῖς κατηγορίαις οἱ δὲ Πρὸ τῶν τόπων ὡς Ἀρχύτας ὁ Ταραντῖνος οἱ δὲ Περὶ τῶν καθόλου λόγων ὡς Ἄδραστος ὁ Ἀφροδισιεὺς ὁ Περιπατητικός.
νικᾷ δὲ πάσας ἡ τοῦ Ἀριστοτέλους ὁ γὰρ ἐπιγράφων ὅτι Κατηγορίαι ἐνδείκνυται ὅτι οἱ λόγοι δι' οἰκείαν ἰσχὺν ἴσχυσαν γενέσθαι ὅπερ τὰ πράγματα.
οὕτω καὶ Ἀριστείδης χάριν μαρτυρῶν τῶν Ὑπὲρ τῶν τεττάρων ἐπέγραψε τοὺς λόγους οὕτω Κίμων Μιλτιάδης Περικλῆς Θεμιστοκλῆς.
καὶ ὁ Πλάτων δὲ ἐπιγράφει οὕτως Γοργίας Φαίδων Φαῖδρος.
οἱ δὲ ἐπιγράφοντες Περὶ τῶν κατηγοριῶν ἢ  Περὶ τῶν γενῶν τοῦ ὄντος ἢ Περὶ τῶν καθόλου λόγων ἐνδείκνυνται ὅτι οἱ λόγοι δι' οἰκείαν ἀσθένειαν κατόπιν ἐγένοντο τῶν πραγμάτων καὶ οὐκ ἴσχυσαν γενέσθαι ὡς αὐτὰ τὰ πράγματα.
νικᾷ δὲ καὶ τὴν Πρὸ τῶν τόπων ἐπιγραφήν εἰ γὰρ καὶ ἐξὸν τὴν τάξιν ἐπιγραφὴν ποιῆσαι ὡς ἐν τῇ Μετὰ τὰ φυσικά ἀλλ' ἐκεῖ εὐλόγως καὶ μόναις γὰρ ἕπεται ταῖς Φυσικαῖς καὶ μόνα τὸ δὲ παρὸν βιβλίου οὐ μόνων προηγεῖται τῶν Τόπων ἀλλὰ καὶ ἄλλων.
οἶδε δὲ πάσας τὰς ἐπιγραφὰς ὁ Ἀριστοτέλης ἐπιγράφειν Κατηγορίαι Τόποι ἀλλὰ καὶ τὴν Περὶ οὐρανοῦ καὶ κόσμου.
αὕτη καὶ ἡ αἰτία τῆς ἐπιγραφῆς.
Ἐφ' οἷς εἴπωμεν τὸ γνήσιον.
γνήσιον τοίνυν ἐκ τοῦ παλαιοῦ τὸ παρὸν βιβλίον ἀπὸ τῆς φράσεως καὶ τῆς δεινότητος τῶν ἐνθυμημάτων καὶ ἐκ τοῦ ὀνομαστὶ μεμνῆσθαι αὐτὸν τοῦ παρόντος βιβλίου ἐν ἄλλοις αὑτοῦ βιβλίοις καὶ λέγειν ὅτι ὡς εἴρηται ἐν Κατηγορίαις καὶ ἐκ τοῦ κατὰ ζῆλον αὐτοῦ γράψαι τοὺς ἑταίρους αὐτοῦ ὁμώνυμα βιβλία καὶ χρήσασθαι τῇ περί προθέσει καὶ ἐκ τοῦ εὐθύνας δεδωκέναι αὐτὸ τοῖς Ἀττικοῖς ἐξηγηταῖς τεσσαράκοντα γὰρ βιβλίων εὑρεθέντων ἐν παλαιαῖς βιβλιοθήκαις τῶν Ἀναλυτικῶν καὶ δύο τῶν Κατηγοριῶν τέσσαρα μόνα τῶν Ἀναλυτικῶν ἐκκρίνουσι καὶ τῶν Κατηγοριῶν ἕν καὶ εἰ μὴ γνήσιον ἦν τὸ παρὸν σύγγραμμα ἀκέφαλος ἦν πᾶσα ἡ λογικὴ πραγματεία Συριανὸς μὲν γὰρ ὁ φιλόσοφος ἐπέγραψε τῷ Φαίδωνι νοθευομένῳ ὑπό τινος Παναιτίου εἴ με Πλάτων οὐ γράψε δύω ἐγένοντο Πλάτωνες Σωκρατικῶν ὀάρων ἄνθεα πάντα φέρω.
ἀλλὰ νόθον μ' ἐτέλεσσε Παναίτιος ὅς ῥ' ἐτάλασσε καὶ ψυχὴν θνητὴν καί με νόθον τελέσαι.
ἐγὼ δέ φησὶν ὁ ἡμέτερος διδάσκαλος ἐπιγράφω ταῖς Κατηγορίαις εἰ μὴ Ἀριστοτέλους γενόμην ἢ δίπλοος οὗτος ἢ σοφίην ἀκάρηνον ἐδείματο νόσφιν ἐμεῖο.
οὕτως καὶ τὸ γνήσιον.
Ἐφ' οἷς εἴπωμεν τὴν εἰς τὰ μόρια διαίρεσιν.
εἰς τρία τοίνυν διαιρεῖται τὸ παρὸν βιβλίον εἰς τὰ πρὸ τῶν κατηγοριῶν εἰς τὰς κατηγορίας τοῦτ' ἔστιν εἰς αὐτοὺς τοὺς ἀγῶνας καὶ εἰς τὰ χρήσιμα πρὸς τὰς κατηγορίας τὸ πρῶτον γὰρ καὶ τὸ τελευταῖον τμῆμα χρήσιμα διδάσκει πρὸς τὰς κατηγορίας πλὴν οὐ τὰ αὐτά ἐν μὲν γὰρ τῷ πρώτῳ τμήματι ἐκεῖνα τὰ χρήσιμα διδάσκει ὧν οὐδεμίαν ἔχομεν πρόσκλησιν ἐκ τῆς συνθείας περὶ ὁμωνύμων περὶ ὑποκειμένου περὶ κατηγορουμένου ἐν δὲ τῷ τελευταίῳ τμήματι ἐκεῖνα τῶν χρησίμων διδάσκει ἃ καὶ ἐκ τῆς συνηθείας γινώσκομεν περὶ προτέρου περὶ τοῦ ἅμα περὶ τοῦ ἔχειν περὶ κινήσεως.
οὐκ ἠβουλήθη δὲ πάντα τὰ χρήσιμα ἐν ἑνὶ μέρει εἰπεῖν ἵνα μὴ τὰ προτέλεια μείζονα ποιήσῃ τῶν ἀγώνων.
καὶ ἡμεῖς οὖν ἵνα μὴ τὰ προοίμια μείζονα ποιήσωμεν τῶν μὲν προοιμίων ἅλις ἐπ' αὐτοὺς δὲ τοὺς ἀγῶνας λοιπὸν χωρήσωμεν καὶ τὴν ἐξήγησιν τῆς λέξεως.
ἐν οἷς καὶ τὰ προλεγόμενα τῶν Κατηγοριῶν.
Ἐπειδὴ σκοπὸς αἱ κατηγορίαι τὸ δὲ ὁμώνυμον κατηγορεῖται τῶν κατηγοριῶν πᾶσα δὲ κατηγορία τῶν ὑπ' αὐτὴν εἰδῶν συνωνύμως κατηγορεῖται ὡς γένος εἴδους διὰ τοῦτο ὁ Ἀριστοτέλης προτάττει τὴν διδασκαλίαν τῶν ὁμωνύμων καὶ συνωνύμων κἀν τούτοις προτάττει τὰ ὁμώνυμα τῶν συνωνύμων ἐπειδὴ καὶ τὸ ἓν τῶν δύο προηγεῖται ἐπὶ γὰρ τῶν ὁμωνύμων ἑνὸς μόνου χρεία ὀνόματος γὰρ μόνου κοινωνίαν ποιεῖ τὰ ὁμώνυμα τὰ δὲ συνώνυμα κοινωνίαν ὀνόματος καὶ κοινωνίαν πράγματος.
ἀλλ' ἐπειδὴ Ἀριστοτέλης τί ἐστι μόνον λέγει ἕκαστον τί ὁμώνυμα καὶ τί συνώνυμα εἴπωμεν πρὸ τοῦ τί ἐστι τὸ εἰ ἔστιν.
εἰκότως δὲ ζητοῦμεν τὸ εἰ ἔστιν ἐπειδή τινες ἐπιχειροῦσιν ἀνελεῖν τὰ ὁμώνυμα δεικνύντες ὅτι οὐκ εἰσὶ ταῦτα.
φέρε οὖν ἡμεῖς δείξωμεν ὅτι εἰσὶ τὰ ὁμώνυμα.
δείκνυμεν δὲ οὕτως λῆμμα ὁμολογούμενον τοῦτο προλαμβάνοντες ὅτι τῶν στοιχείων πεπερασμένων καὶ αἱ συμπλοκαὶ πεπερασμέναι εἰσί τὰ δὲ στοιχεῖα πεπερασμένα εἰσίν  τῶν δὲ στοιχείων συμπλοκαί εἰσιν αἱ συλλαβαί πεπερασμέναι ἄρα εἰσὶ καὶ αἱ συλλαβαί τῶν δὲ συλλαβῶν συμπλοκαί εἰσι τὰ ὀνόματα πεπερασμένα ἄρα εἰσὶ τὰ ὀνόματα.
τὰ δὲ πράγματα ἄπειρά εἰσι τῷ πολλάκις καὶ ἀεὶ γίνεσθαι.
οὐδέποτε δὲ τὸ πεπερασμένον τῷ ἀπείρῳ ἐξισοῦται εἰ μὴ πολλάκις ἀνακυκληθῇ εἰσὶν ἄρα τὰ ὁμώνυμα οὐδὲν γάρ ἐστιν ὁμώνυμον εἰ μὴ ἀνακύκλησις τοῦ αὐτοῦ ὀνόματος πολλάκις γινομένη.
οὕτω τοῦ Ἀριστοτέλους δείξαντος ὅτι εἰσὶ τὰ ὁμώνυμα ἐν τοῖς Σοφιστικοῖς ἐλέγχοις καὶ ὅτι ἐξ ἀνάγκης εἰσί πειρῶνται ἀνελεῖν ταῦτα λόγῳ τοιούτῳ χρώμενοι φασὶν ὅτι τὸ ὁμώνυμον πρᾶγμα καὶ τὸ ὄνομα ἐπιδέχεται τοῦ ὁμωνύμου καὶ τὸν ὁρισμὸν αὐτοῦ τὰ δὲ τὸ αὐτὸ ὄνομα καὶ τὸν αὐτὸν ὁρισμὸν ἐπιδεχόμενα συνώνυμά εἰσι τὰ ὁμώνυμα ἄρα συνώνυμα.
καὶ τί τῶν ἄλλων ἔσται τῶν ὁμωνύμων συνωνύμων ὄντων πρὸς οὓς λέγομεν λύσεις δύο μίαν μὲν τοιαύτην ὅτι οὐδὲν ἄτοπον τὸ αὐτὸ πρᾶγμα καὶ ὁμώνυμον εἶναι καὶ συνώνυμον κατ' ἄλλο καὶ ἄλλο ὄνομα καθὸ μὲν γὰρ Αἴας καὶ Αἴας ὁμώνυμά εἰσιν ὑπογραφὰς δὲ διαφόρους ἔχει ἕκαστος αὐτῶν καθὸ μέντοι τὸ Αἴας καὶ Αἴας ἄνθρωποι συνώνυμά εἰσιν.
οὐδὲν οὖν ἄτοπον καὶ ὁμώνυμον εἶναι καὶ συνώνυμον τὸ αὐτό κατ' ἄλλο δὲ καὶ ἄλλο.
ἢ καὶ ἄλλως ὅτι κατὰ τὸ αὐτὸ ὄνομα καὶ ὁμώνυμον καὶ συνώνυμον δύναται εἶναι ὑποκείσθωσαν γὰρ δύο τινὲς Εὔβουλοι λεγόμενοι ἐνταῦθα ὡς μὲν Εὔβουλος καὶ Εὔβουλος ἑκάτεροι ὁμώνυμοι εἰ δὲ ἐκ τύχης τινὸς εἶεν καὶ συνετοί συνώνυμοί εἰσιν εὑρίσκονται γὰρ καὶ Εὔβουλοι λεγόμενοι καὶ εὔβουλοι ὄντες ὡς καὶ τὸν ὁρισμὸν τοῦ εὐβούλου δεχόμενοι.
αὕτη πρώτη λύσις διπλῆ.
δευτέρα δὲ λύσις ὅτι παραλογίζονται οἱ λέγοντες δεικνύναι τὰ ὁμώνυμα συνώνυμα οὐδὲ γὰρ ἔδειξαν ὃ ἐπηγγείλαντο ἐπειδὴ ἡ συνώνυμος κατηγορία καὶ κοινῇ μετέχεται ὑπὸ τοῦ μετέχοντος καὶ ἰδίᾳ κἂν μὴ ᾖ τὸ λεῖπον οἷον ἀνθρώπου μὴ ὄντος δύναται ζῷον καὶ λέγεσθαι καὶ εἶναι ὁ ἵππος καὶ τὸ ἀνάπαλιν ὁ ἄνθρωπος καὶ ζῷον λέγεται καὶ ζῷόν ἐστι κἂν μὴ ᾖ ὁ ἵππος ἐπὶ δὲ τῶν ὁμωνύμων οὐκ ἔρρωται οὗτος ὁ κανών οὐδὲ γὰρ εἷς Αἴας ἐν ὅλῳ τῷ κόσμῳ δύναται εἶναι ὁμώνυμος ἄλλου μὴ ὄντος Αἴαντος.
τί οὖν συνήγαγεν ὁ λόγος ὅτι δύναται τὸ αὐτὸ καὶ ὁμώνυμον εἶναι καὶ συνώνυμον κατ' ἄλλο καὶ ἄλλο ὁμώνυμα μὲν κατ' αὐτὸ τὸ ὄνομα κατ' ἄλλην δὲ καὶ ἄλλην σημασίαν συνώνυμα ὡς ἐπὶ τοῦ Εὔβουλος.
ἐν οἷς σὺν θεῷ καὶ ἡ παροῦσα πρᾶξις.
Μετὰ τὸ εἰ ἔστι τῶν ὁμωνύμων ἔλθωμεν καὶ ἐπὶ τὸ τί ἐστι ταὐτὸν εἰπεῖν καὶ ἐπὶ τὴν ὑπογραφήν.
ὁρίζεται τοίνυν τὰ ὁμώνυμα ὁ Ἀριστοτέλης οὕτως ὁμώνυμα λέγεται ὧν ὄνομα μόνον κοινὸν ὁ δὲ κατὰ τοὔνομα λόγος τῆς οὐσίας ἕτερος ὡς τὸ Αἴας καὶ Αἴας οἱ γὰρ δύο Αἴαντες ὄνομα μόνον ἔχουσι κοινὸν ὑπογραφὰς δὲ διαφόρους.
σαφηνίσωμεν οὖν ἑκάστην λέξιν οὖσαν ἐν τῇ ὑπογραφῇ.
Ἰδοὺ εὐθέως ἐκ θυρῶν ὁ Ἰαμβλίχειος σκοπὸς ἀναφαίνεται ὅτι καὶ περὶ φωνῶν καὶ περὶ νοημάτων καὶ περὶ πραγμάτων ὁ σκοπὸς ταῖς Κατηγορίαις τὰ γὰρ ὁμώνυμα οὐδὲ ἐν πράγμασι μόνοις ᾗ πράγματά εἰσι θεωροῦνται ἐπεὶ ἔσται ἡ ὁμωνυμία ταυτότης πραγμάτων ὅπερ ἄτοπον.
ἀλλ' ἐν πράγμασιν ἡ ὁμωνυμία πεπονθόσι τὴν ὁμωνυμίαν.
εἰ οὖν ἐξ ἀνάγκης καὶ ἐν φωναῖς καὶ ἐν πράγμασι τὰ ὁμώνυμα καὶ ἐν νοήμασιν ἐξ ἀνάγκης ὅπου γὰρ φωναί καὶ πράγματα πάντως μέσα δὲ τούτων εἰσὶ τὰ νοήματα.
Μὴ ἐπειδὴ ἐχρήσατο τῷ λέγεσθαι πάντως περὶ φωνῶν τὸν σκοπὸν νοήσωμεν καὶ ἐπὶ φωνῶν γὰρ καὶ ἐπὶ νοημάτων καὶ ἐπὶ πραγμάτων τίθεται τὸ λέγεται ὡς γὰρ τοῦ λέγειν τὰ τρία δυναμένου σημαίνειν καὶ τὸν βαρβαρίζοντα κακῶς λέγειν φαμέν ὅτι περὶ φωνάς ἐστι τὸ σφάλμα καὶ τὸν ἀδιανόητα φθεγγόμενον ὡς περὶ τὰ νοήματα ἁμαρτάνοντα καὶ τὸν ψευδόμενον ὡς περὶ πράγματα σφαλλόμενον.
ἀδιανόητοι λέγονται οἱ ταῖς ἀσήμοις λέξεσι χρώμενοι οἷον τῷ βλίτυρι σκινδαψός οὐδὲν γὰρ τούτων σημαίνει τι ἢ σημαίνουσι μὲν αἱ λέξεις καθ' ἑαυτάς εἰς ἀλλήλας δέ εἰσιν ἀνακόλουθοι λέγων γὰρ οὕτως ὁ ἄνθρωπος ζῷον ἀλλὰ καὶ ὁ λίθος σῶμα ἡ ψυχὴ ἄρα ἀθάνατος ταῦτα ἀδιανόητα ὡς ἀνακόλουθα.
Ἀποροῦσιν ὅτι διὰ τί πληθυντικὸν ἑνικῷ ἀποδέδωκεν ὀφείλων γὰρ εἰπεῖν λέγονται λέγεται εἶπε.
πρὸς ὅ φαμεν ὅτι τοῦτο πεποίηκεν ὁ Ἀριστοτέλης οὐ κατὰ Ἀττικὴν σύνταξιν ἢ συνήθειαν  ἀλλὰ τοῦτο πεποίηκεν ὁ Ἀριστοτέλης καὶ πληθυντικὸν ἑνικῷ συνέταξεν ἐπειδὴ καὶ τὰ ὁμώνυμα πολλὰ πράγματα ὄντα ἑνὶ ὀνόματι ὀνομάζονται.
Ἀποροῦσί τινες λέγοντες ὅτι καὶ ἐν ῥήμασίν ἐστιν ὁμωνυμία τὸ γὰρ ἐρῶ ῥῆμα σημαίνει καὶ τὸ ἐπιθυμῶ καὶ τὸ λέξω πῶς οὖν εἶπεν ὄνομα μόνον κοινόν εἰ καὶ ἐν ῥήμασίν ἐστιν ὁμωνυμία τί οὖν φαμεν ὅτι τὸ ὄνομα διττόν τὸ μὲν κατὰ παντὸς μέρους λόγου φερόμενον καθ' ὅ φαμεν τὸν Πλάτωνα καλοῖς ὀνόμασι χρήσασθαι οὐχ ὅτι ῥήμασιν οὐκ ἐχρήσατο τὸ δὲ ἀντιδιαστελλόμενον τοῖς ἄλλαις μέρεσι τοῦ λόγου τὸ κυρίως ὄνομα τὸ πτωτικόν.
ἐνταῦθα οὖν ὄνομα ἀκουστέον τὸ κατὰ ῥημάτων φερόμενον καὶ τῶν ἄλλων μερῶν τοῦ λόγου.
Τὸ μόνον δύο σημαίνει ἢ γὰρ τὸ μοναδικόν καθ' ὅ φαμεν ἕνα μόνον θεόν ἢ τὸ πρὸς ἀντιδιαστολὴν τοῦ ὁμοζύγου λεγόμενον ὡς πολλάκις λέγεται ὅτι ἀπελείφθη τις ἐν πολέμῳ δόρυ μόνον ἔχων οὐχ ὅτι χεῖρας ἢ πόδας οὐκ εἶχεν ἀλλ' ὅτι τὰ ὁμόζυγα τούτου οὐκ εἶχεν οἷον ἀσπίδα καὶ κνημῖδας καὶ πάλιν ἀπελείφθη τις ἐν ἀρίστῳ ἄρτον μόνον ἔχων πρὸς ἀντιδιαστολὴν τῶν ὁμοζύγων ἐδεσμάτων.
εἴρηται οὖν ἐνταῦθα μόνον τὸ πρὸς ἀντιδιαστολὴν τοῦ ὁμοζύγου τὸ γὰρ ὄνομα ὁμόζυγον τοῦ ὁρισμοῦ διὸ καὶ ἀνθορίζονται ὄνομα γάρ ἐστιν ὁρισμὸς συνεσταλμένος ὁρισμὸς δέ ἐστιν ὄνομα ἐξηπλωμένον.
Τὸ κοινὸν τετραχῶς ἢ γὰρ τὸ ἀδιαίρετον ὡς ὁ αὐλὸς κοινὸς ἢ οἰκέτης ἢ τὸ διαιρούμενον ὡς ἀγρὸς ἢ οἰκία ἢ τὸ τοῦ προκαταλαμβάνοντος ἴδιον ὡς ὁ τοῦ θεάτρου τόπος κοινὸς ὢν τοῦ προκαταλαμβάνοντος γίνεται ἴδιος ἢ τὸ ἐπίσης μετεχόμενον ὡς ἡ τοῦ κήρυκος φωνή  καὶ ἡ ὕλη.
κοινὸν οὖν ἐνταῦθα δεῖ λαβεῖν τὸ ἐπίσης μετεχόμενον τῆς γὰρ Αἴας φωνῆς ἐπίσης μετέχουσιν οἱ δύο Αἴαντες.
Κατὰ τοὔνομα τὸ εἰρημένον τὰ γὰρ ἄρθρα ἀναφορικά εἰσιν.
ἀποροῦσι δέ τινες πῶς φιλοσύντομος ὢν ὁ Ἀριστοτέλης περιττὰ νῦν λέγει ἤρκει γὰρ εἰπεῖν ὅτι ὁμώνυμά εἰσιν ὧν ὄνομα κοινόν εἰ γὰρ ἕν τι τούτων δοθῇ τὸ ἄλλο ἕπεται ἐξ ἀνάγκης  ὁ γὰρ ὁρισμὸς αὐτῶν διάφορος.
καὶ εἰ εἴποις ὅτι ὁμώνυμά εἰσιν ὧν μόνος ὁ ὁρισμὸς διάφορος τὸ ἄλλο εἵπετο ἐξ ἀνάγκης τὸ γὰρ ὄνομα αὐτῶν μόνον εἶχεν εἶναι κοινόν.
περιττῶς οὖν εἶπεν ὁ δὲ κατὰ τοὔνομα λόγος τῆς οὐσίας ἕτερος.
πρὸς ὅ φαμεν ὅτι οὐ μάτην τοῦτο εἶπεν ἀλλ' ἵνα δείξῃ ποῖος ὁρισμὸς διάφορος οὐδὲ γὰρ ὁ ὡς ἀνθρώπων ὁρισμὸς διάφορος  οὐδὲ κατὰ τὸ Αἴας καὶ Αἴας διαφέρουσιν ὁ αὐτὸς γὰρ λόγος τῆς Αἴας φωνῆς ὅτι δισύλλαβος βαρύτονος καθαρὸν τὸ α ἔχουσα ἀλλ' ὁρισμὸν διάφορον ἔχουσι τὰ ὁμώνυμα κατὰ τὸ σημαινόμενον ὑπὸ τῆς φωνῆς αὐτῆς ἡ γὰρ Αἴας φωνὴ σημαίνει ἐπὶ μὲν τοῦ ἑνὸς Αἴαντος ὅτι ἐστὶ τοῦ Τελαμῶνος καὶ ἐκ τῆς Σαλαμῖνος ἐπὶ δὲ τοῦ ἄλλου ὅτι ἐστὶ τοῦ Ὀιλέως καὶ Λοκρός τούτων γὰρ τῶν ἰδιωμάτων τῶν ἐφ' ἑκατέρῳ θεωρουμένων ὑπογραφὴ διάφορός ἐστι.
Οὐσίαν ἐνταῦθα κοινότερον ἀκουστέον τὴν καὶ κατὰ τῆς ὑπάρξεως φερομένην διττὴ γὰρ ἡ οὐσία ἡ μὲν ἀντιδιαστελλομένη ταῖς ἐννέα κατηγορίαις ἡ κυρίως οὐσία ἡ δὲ κατὰ συμβεβηκότων φερομένη ἣν καὶ νῦν ἀκουστέον.
Διὰ τί φασί δύο οὐσῶν ἀντιθέσεων κοινοῦ ἰδίου ταὐτοῦ θατέρου μὴ εὐθὺς μνησθεὶς τοῦ κοινοῦ καὶ τοῦ ἀντικειμένου ἐμνήσθη φημὶ δὴ τοῦ ἰδίου καὶ ἑτέρου μνησθεὶς τοῦ ταὐτοῦ οὐκ ἐμνήσθη καὶ λέγομεν ὅτι βουλόμενος τεχνῶσαι ἡμᾶς καὶ πλειόνων ἀντιθέσεων ἐντὸς ποιῆσαι ἑνὸς σκέλους ἀφ' ἑκατέρας ἀντιθέσεως ἐμνήσθη κελεύων καὶ τοῦ ἄλλου ὑπακούειν μνησθεὶς γὰρ κοινοῦ εἰς ἔννοιάν σε τίθησι τοῦ ἰδίου καὶ μνησθεὶς ἑτέρου κελεύει σε νοεῖν τὸ ταὐτόν.
ἐν οἷς καὶ ἡ παροῦσα πρᾶξις.
Ὁρισάμενος ὁ Ἀριστοτέλης τὰ ὁμώνυμα ὧν ὄνομα μόνον κοινὸν ὁ δὲ κατὰ τοὔνομα λόγος τῆς οὐσίας ἕτερος παραδείγματι κέχρηται πρὸς παράστασιν τῶν ὁμωνύμων τῷ τε ἀληθινῷ ἀνθρώπῳ καὶ τῷ γεγραμμένῳ τούτων γὰρ ἑκάτερος ζῷον λέγεται  ὁ δὲ ὁρισμὸς αὐτῶν διάφορος ὁ γὰρ ἀληθὴς ἄνθρωπος οὐσία ἐμψυχὸς αἰσθητική ὁ δὲ γεγραμμένος οὐκ οὐσία ἀλλὰ συμβεβηκός οὐκ ἔμψυχος ἀλλ' ἄψυχος οὐκ αἰσθητικὸς ἀλλ' ἀναίσθητος ἀλλὰ ζῷον λέγεται ὡς εἰκὼν οὐσίας ἐμψύχου αἰσθητικῆς.
Ἵνα δὲ γνῶμεν ὑπὸ ποῖον τῶν ὁμωνύμων ἀνάγεται τὸ παράδειγμα φέρε εἴπωμεν τὴν διαίρεσιν τῶν ὁμωνύμων.
τούτων τὰ μέν εἰσιν ἀπὸ τύχης ὡς ὅταν τινὲς ἐν διαφόροις τόποις ὄντες τῷ αὐτῷ ὀνόματι ὀνομάζωνται μηδεμίαν ἔννοιαν ἐσχηκότος τοῦ ὀνομάσαντος τῶν ἐν ἄλλῳ τόπῳ οὕτως ὀνομαζομένων ὥσπερ Ἀλέξανδρος ὁ Πάρις καὶ ὁ Μακεδών τὰ δὲ ἀπὸ διανοίας ὡς ὅταν βουλευσάμενός τις ὀνομάσῃ ὄνομα.
καὶ τὰ μὲν ἀπὸ τύχης ἀδιαίρετα αἱ γὰρ διαιρέσεις ὑπὸ τεχνῶν καὶ ἐπιστημῶν προβάλλονται ὥς φησι καὶ ὁ Πλάτων ὅτι ἐμπειρία μὲν ἡμῶν τὸν αἰῶνα ποιεῖ πορεύεσθαι κατὰ τέχνην ἀπειρία δὲ κατὰ τύχην.
τὰ δὲ ἀπὸ διανοίας ἃ μὲν κατὰ χρονικὴν ἔννοιαν ἃ δὲ οὐ κατὰ χρονικὴν ἔννοιαν καὶ τῶν κατὰ χρονικὴν ἔννοιαν τὰ μὲν κατὰ μνήμην ὡς εἴ τις τοῦ πατρὸς μνημονεύων τὸν υἱὸν τὸν ἴδιον τῷ ἐκείνου ὀνομάσῃ ὀνόματι τὰ δὲ κατ' ἐλπίδα ὡς εἴ τις τὸν υἱὸν αὑτοῦ ὀνομάσῃ Πλάτωνα ἐλπίσας αὐτὸν γενήσεσθαι τοιοῦτον  τὰ δὲ κατὰ τὸ συναμφότερον καὶ κατὰ μνήμην καὶ κατ' ἐλπίδα.
οὕτω μὲν τῶν κατὰ χρονικὴν ἔννοιαν.
τῶν δὲ οὐ κατὰ χρονικὴν ἔννοιαν τὰ μὲν κατὰ μέθεξιν ὡς ἀπὸ τῆς μουσικῆς μουσικὴ γυνή τὰ δὲ κατὰ μεταφοράν.
διαφέρει δὲ μεταφορὰ ἀναλογίας μεταφορὰ γάρ ἐστι σύντομος ἀναλογία ἀναλογία δέ ἐστιν ὡς ὅταν εἴπω ὅτι οἷον λόγον ἔχει τόδε πρὸς τόδε τοῦτον ἔχει τόδε πρὸς τόδε.
ἡ δὲ μεταφορὰ οὐ λόγῳ κέχρηται ἀλλ' ὀνόματι ὀφείλων γὰρ εἰπεῖν τις ὁποῖον λόγον ἔχει ὁ ποιμὴν πρὸς τὰ πρόβατα τοῦτον ὁ βασιλεὺς πρὸς τὸν λαόν καὶ χρήσασθαι οὕτω τῇ ἀναλογίᾳ μὴ εἴποι οὕτως ἀλλὰ ποιμένα καλέσαι λαῶν τὸν βασιλέα μεταφορικῶς.
οὕτω μὲν τὰ κατὰ μεταφοράν.
πάλιν τὰ μὲν ἀφ' ἑνὸς τὰ δὲ πρὸς ἕν καὶ τὰ μὲν ἀφ' ἑνὸς ἢ ὡς ἀπὸ ποιητικοῦ ὡς ἀπὸ ἰατρικῆς ἰατρικὸν σμιλίον καὶ βιβλίον ἢ ὡς ἀπὸ παραδειγματικοῦ ὡς ἀπὸ ἀληθινοῦ ἀνθρώπου ὁ γεγραμμένος εἰκὼν γὰρ ὁ γεγραμμένος τοῦ ἀληθινοῦ ἀνθρώπου.
τὰ δὲ πρὸς ἓν οἷον τὰ πρὸς ἓν τέλος ἀφορῶντα ὑγιεινὸν οὖρον ὑγιεινὸν σιτίον.
τὸ παράδειγμα οὖν ἐλήφθη ἀπὸ τῶν ἀφ' ἑνὸς καὶ τούτων ἀπὸ τοῦ παραδειγματικοῦ.
καὶ ταῦτα μὲν περὶ τούτων.
Δεῖ δὲ τὰ ὁμώνυμα μὴ κατὰ μόνην τὴν προφορὰν κοινωνεῖν ἀλλὰ καὶ κατ' ἄλλα περιστατικά οἷον τόνον πτῶσιν πνεῦμα γένος ἀριθμὸν γραφὴν μέρος λόγου συνήθειαν τὸ γὰρ ἄργος παροξυτόνως καὶ τὸ ἀργὸς ὀξυτόνως οὐχ ὁμώνυμα τῷ γὰρ τόνῳ διαφέρει καὶ ὅτε μὲν παροξύνεται δηλοῖ τὸν Ἄργον τὸν φύλακα τῆς Ἰοῦς ὃν ἀποκτείνας ὁ Ἑρμῆς Ἀργειφόντης ἐκλήθη  ὅτε δὲ ὀξυτόνως δηλοῖ τὸν μηδὲν ἐργαζόμενον καὶ τὸν ταχὺν καὶ τὸν λευκόν.
πάλιν τὸ ἐλάτης οὐκ ἔστιν ὁμώνυμον διάφορος γὰρ ἡ πτῶσις ὅτε γὰρ τὸν ἐλάτην δηλοῖ ἤγουν τὸν ἐλαύνοντα εὐθεῖά ἐστιν ὅτε δὲ τὸ δένδρον θηλυκῆς ἐστι πτώσεως γενικῆς οἷον ἡ ἐλάτη τῆς ἐλάτης.
ἀλλ' οὐδὲ τὸ οιος ὁμώνυμον δύναται εἶναι σημαίνει γὰρ καὶ τὸ μόνος καὶ τὸ ὁποῖος ἀλλ' ὅπου μὲν δασύνεται τὸ ὁποῖος σημαίνει ὅπου δὲ ψιλοῦται τὸ μόνος ἐπειδὴ γὰρ διαφέρει κατὰ τὸ πνεῦμα οὐ δύναται εἶναι ὁμώνυμον.
ὥσπερ οὐδὲ τὸ καιενόν ἡ γὰρ γραφὴ διάφορος ὅτε γὰρ δηλοῖ τὸ μάταιον καὶ τὸ κοῦφον διὰ τοῦ ε ψιλοῦ γράφεται ὅτε δὲ τὸ νέον διὰ διφθόγγου.
οὐδὲ τὸ εἶπον πάλιν δύναται ὁμώνυμον εἶναι ὁ γὰρ ἀριθμὸς διάφορος τὸ γὰρ εἶπον ἐκεῖνοι πληθυντικοῦ ἐστιν ἀριθμοῦ τὸ δὲ εἶπον ἐγώ ἑνικοῦ.
ἀλλ' οὐδὲ τὸ φάρος ὁμώνυμον δύναται εἶναι δηλοῖ γὰρ θηλυκῶς μὲν ἐκφωνούμενον τὴν πόλιν ἀρσενικῶς δὲ τὸ κτίσμα οὐδετέρως δὲ τὸ ἱμάτιον ἐπειδὴ οὖν τὸ γένος διάφορον ὁμώνυμον εἶναι οὐ δύναται.
οὐδὲ πάλιν τὸ ἔχεις ὁμώνυμον διάφορον ὂν μέρος λόγου δηλοῖ γὰρ τὰς ἐχίδνας οἷον οἱ ἔχεις τῶν ἔχεων δηλοῖ δὲ καὶ τὴν καθεκτικὴν ἐνέργειαν ἔχω ἔχεις.
ἀλλ' οὐδὲ τὸ ἅρμα ὁμώνυμον δηλοῖ γὰρ τὸ ζεῦγος τῶν ἵππων καὶ τὰ ὅπλα παρὰ μὲν Ῥωμαίοις τὰ ὅπλα παρὰ δὲ Ἕλλησι τὸ ζεῦγος.
ἐπειδὴ οὖν παρὰ τὴν διάφορον συνήθειαν διάφορα σημαίνει ὁμώνυμον εἶναι οὐ δύναται.
ταῦτα δὲ περὶ διαιρέσεων καὶ συστάσεων τῶν ὁμωνύμων.
ἐν οἷς καὶ ἡ παροῦσα πρᾶξις.
Μετὰ τὰ ὁμώνυμα ἔρχεται ὁ Ἀριστοτέλης ἐπὶ τὰ συνώνυμα δέεται γὰρ καὶ τούτων εἰς τὰς δέκα κατηγορίας εἴ γε ἑκάστη κατηγορία τῶν οἰκείων εἰδῶν συνωνύμως κατηγορεῖται.
ἀλλ' ἐπειδὴ κἀνταῦθα τί ἐστι τὰ συνώνυμα λέγει προηγεῖται δὲ τὸ εἰ ἔστι τοῦ τί ἐστι δείξωμεν ὅτι εἰσὶ τὰ συνώνυμα.
εἰσὶ τοίνυν τὰ συνώνυμα διὰ τριῶν αἰτιῶν πρῶτον μὲν αὐτὰ τὰ ὁμώνυμα συνώνυμα ἐδείχθη δεύτερον ὅτι τεσσάρων τινῶν παρακειμένων ἀλλήλοις ὁμωνύμων συνωνύμων πολυωνύμων ἑτερωνύμων ἔστι δι' ἑνὸς λόγου δεῖξαι ὅτι εἰσὶ τὰ τέσσαρα καὶ τί ἐστιν αὐτῶν ἕκαστον.
δείκνυμεν δὲ ταῦτα ἐκ διαιρέσεως οὕτως ἀεὶ δύο πραγμάτων λαμβανομένων ἐχόντων ὄνομα καὶ ὁρισμόν συμβαίνει ταῦτα ἢ κατ' ἄμφω κοινωνεῖν καὶ κατὰ τὸ ὄνομα καὶ κατὰ τὸν ὁρισμόν καὶ γίνεται τὰ συνώνυμα ἢ οὐδὲ κατὰ τὸ ὄνομα οὐδὲ κατὰ τὸν ὁρισμὸν κοινωνοῦσι καὶ γίνεται τὰ ἑτερώνυμα ἢ πῇ μὲν κοινωνοῦσι πῇ δὲ διαφέρουσι καὶ ἢ κατὰ τὸ ὄνομα μὲν κοινωνοῦσι τῷ δὲ πράγματι διαφέρουσι καὶ γίνονται τὰ ὁμώνυμα ἢ τῷ μὲν πράγματι κοινωνοῦσι διαφέρουσι δὲ τῷ ὀνόματι καὶ γίνεται τὰ πολυώνυμα οἷον ξίφος ἄορ μάχαιρα φάσγανον σπάθη.
ἔδειξεν οὖν ὁ λόγος ὅτι καὶ εἰσὶ καὶ τί ἐστιν ἕκαστον αὐτῶν.
τοῦτο δεύτερον.
τρίτον εἰ ψευδὴς δείκνυται ὁ λόγος ὁ ἀναιρῶν τὰ συνώνυμα ὁ λέγων ὅτι τὰ συνώνυμα ἐν ταῖς δέκα κατηγορίαις θεωρεῖται εἴ γε ἑκάστη τοῦ οἰκείου εἴδους συνωνύμως κατηγορεῖται τὸ δὲ ὑπὸ δύο κατηγορίας ἀναγόμενον οὔτι λέγω ὑπὸ τὰς δέκα ὁμώνυμον τὰ ἄρα συνώνυμα οὐκ εἰσίν εἰ ὁμώνυμα δείκνυται.
λύομεν δὲ τοῦτο οὕτως ὅτι παραλογίζεσθε τὸ γὰρ ἀναγόμενον ὑπὸ τὰς δέκα κατηγορίας διχῶς λέγεται ἀνάγεσθαι ἢ γὰρ ὡς εἶδος αὐτῶν ἢ ὡς ὕλῃ χρώμενον αὐταῖς ταῖς κατηγορίαις.
ὡς μὲν εἶδος οὕτως τὸ λευκὸν ὑπὸ διαφόρους κατηγορίας ὡς εἶδος ἀνάγεται εἰ γὰρ τὸ λελευκωμένον λάβῃ τις ὑπὸ τὴν οὐσίαν ἀνάγεται εἰ δὲ τὸ χρῶμα ὑπὸ τὴν ποιότητα.
οὕτω μὲν οὖν ὡς εἶδος.
εἰ δὲ ὡς ὕλῃ χρώμενον ταῖς δέκα κατηγορίαις ὡς τὰ πρός τι ταῦτα γὰρ οἰκείαν ὕλην μὴ ἔχοντα ἐν ταῖς δέκα θεωροῦνται κατηγορίαις.
οὕτως οὖν καὶ τὰ συνώνυμα οὐχ ὡς εἶδος ἀνάγονται ὑπὸ τὰς δέκα κατηγορίας ἀλλ' ὡς ὕλῃ χρώμενα ταῖς δέκα ὡς τὰ πρός τι.
καὶ τὰ συνώνυμα δὲ τῶν πρὸς τί εἰσι τὸ γὰρ συνώνυμον συνωνύμῳ ἐστὶ συνώνυμον.
ταῦτα μὲν περὶ τῶν συνωνύμων.
Ἐφ' οἷς διαλαμβάνει καὶ περὶ τῶν παρωνύμων.
τρίτα δὲ ἔταξε ταῦτα διὰ τρεῖς αἰτίας ἢ ὅτι προηγεῖται τὸ ἓν τῶν δύο καὶ τὰ δύο τῶν τεσσάρων καὶ ἐπὶ μὲν ὁμωνύμων ἑνὸς χρεία  ἐπὶ δὲ τῶν συνωνύμων δύο ὀνόματος καὶ ὁρισμοῦ ἐπὶ δὲ τῶν παρωνύμων τεσσάρων χρεία κοινωνίας ὀνόματος καὶ διαφορᾶς κοινωνίας πράγματος καὶ διαφορᾶς.
αὕτη πρώτη αἰτία.
δευτέρα αἰτία ὅτι τῶν μὲν ὁμωνύμων καὶ συνωνύμων ἐν ὅλαις χρήζει ταῖς κατηγορίαις τῶν δὲ παρωνύμων ἐν μόνῃ τῇ ποιότητι.
αὕτη καὶ δευτέρα αἰτία.
τρίτη δὲ αἰτία ὅτι προηγοῦνται ἀεὶ τὰ γνήσια τῶν νόθων καὶ ἐπὶ μὲν τῶν ὁμωνύμων καὶ συνωνύμων γνήσιαι καὶ αἱ κοινωνίαι καὶ αἱ διαφοραί ἐπὶ δὲ τῶν παρωνύμων νόθοι.
ταῦτα περὶ τῆς τάξεως αὐτῶν.
ἀλλ' ἐπειδὴ καὶ τούτων τὸ τί ἐστι μόνον λέγει οὐ μὴν καὶ τὸ εἰ ἔστι δείξωμεν ὅτι εἰσὶ τὰ παρώνυμα.
ἔστι τοίνυν τὰ παρώνυμα πρῶτον μὲν ὅτι τὰ ὧν εἰσι μέσα ἐδείχθη ὅτι εἰσί τὰ συνώνυμα καὶ ἑτερώνυμα δεύτερον εἰ ψεύδεται ὁ λόγος ὁ λέγων αὐτὰ μὴ εἶναι καὶ λέγων οὕτως ὅτι εἰ εἰσὶ τὰ παρώνυμα ἔδει αὐτὰ ἐντὸς πεσεῖν τῆς ἀνωτέρω λεχθείσης διαιρέσεως  οὐ περιέλαβε δὲ αὐτὰ ἡ διαίρεσις δῆλον ὅτι οὐκ εἰσὶ τὰ παρώνυμα.
λέγομεν πρὸς ταῦτα οὕτως ὅτι οὐκ ἠδύνατο ἐντὸς πεσεῖν τῆς διαιρέσεως τὰ παρώνυμα διότι ἡ διαίρεσις κατὰ γνησίας κοινωνίας  καὶ τὰς διαφοράς.
ταῦτα καὶ περὶ τούτων.
Δεῖ δὲ εἰδέναι ὅτι τεσσάρων χρεία ἵνα γένωνται τὰ παρώνυμα κοινωνίας ὀνόματος καὶ διαφορᾶς ὀνόματος κοινωνίας πράγματος καὶ διαφορᾶς πράγματος.
ὅθεν τὸ Ἕλενος καὶ Ἑλένη οὐκ ἔστι παρώνυμον ἔχει γὰρ κοινωνίαν ὀνόματος ἐπειδὴ αἱ πρῶται συλλαβαὶ πᾶσαι ἀμφοτέρων τῶν ὀνομάτων αἱ αὐταί εἰσιν ἀλλὰ καὶ διαφορὰν ὀνόματος ἔχουσι κατὰ τὴν τελευταίαν συλλαβήν.
ἀλλ' ἐπειδὴ ὡς Ἕλενος καὶ Ἑλένη οὐδεμίαν κοινωνίαν ἔχουσιν  διὰ τοῦτο οὐκ ἔστι παρώνυμα.
οὐδὲ παρθενική καὶ παρθένος παρώνυμα διὰ τὸ μὴ ἔχειν διαφορὰν πράγματος τὸ αὐτὸ γὰρ αἱ δύο λέξεις δηλοῦσι καὶ ἔστι πολυώνυμον.
οὐδὲ τὸ ἀρετή καὶ σπουδαῖος διὰ τὸ μὴ εἶναι κοινωνίαν τοῦ ὀνόματος κατὰ δὲ τὸ πρᾶγμα καὶ κοινωνίαν καὶ διαφορὰν ὡς μετέχοντος καὶ μετεχομένου.
οὐδὲ μουσικὴ γυνή καὶ μουσικὴ ἐπιστήμη παρώνυμα διὰ τὸ μὴ ἔχειν διαφορὰν ὀνόματος.
Τούτων οὕτω προληφθέντων ἴδωμεν πῶς ὁρίζεται τὰ παρώνυμα.
ὁρίζεται δὲ αὐτὰ οὕτω λέγων παρώνυμά εἰσιν ὅσα ἀπό τινος διαφέροντα τῇ πτώσει τὴν κατὰ τοὔνομα προσηγορίαν ἔχει διὰ τούτων τὰ τέσσαρα δηλώσας διὰ μὲν γὰρ τοῦ εἰπεῖν ὅσα ἀπό τινος τὴν κοινωνίαν τοῦ πράγματος καὶ τὴν διαφοράν  διὰ δὲ τοῦ εἰπεῖν τὴν κατὰ τοὔνομα προσηγορίαν ἔχει τὴν κοινωνίαν τοῦ ὀνόματος.
Δεῖ δὲ τούτων προληφθέντων εἰδέναι ὅτι οὐκ ἀποδεκτέον τὸν ποιητὴν τὰ ὁμώνυμα συνώνυμα λέγοντα ὡς ἐπὶ τοῦ ἶσον θυμὸν ἔχοντες ὁμωνύμους γὰρ ὄντας συνωνύμους ἐκάλεσε διὰ τὸ ἴσον τοῦ θυμοῦ.
οὐδὲ τοὺς λέγοντας τὰ πολυώνυμα συνώνυμα ἀποδεκτέον ὡς τὸ ξίφος μάχαιρα σπάθη ἄορ.
οὐδὲ γραμματικοὺς ἀποδεκτέον ἀντιδιαστέλλοντας τὰ παρώνυμα τοῖς ὀνοματικοῖς καὶ ῥηματικοῖς.
εἰσὶ δὲ ὀνοματικὰ τὸ Τρύφων ἀπὸ τοῦ τρυφή καὶ τὸ Θέων ἀπὸ τοῦ θεός ῥηματικὰ δὲ τὸ Φιλήμων νοήμων ἀπὸ τοῦ φιλῶ καὶ νοῶ.
δέον πάντα παρώνυμα καλέσαι τὰ μὲν ὀνοματικὰ καλοῦσι τὰ δὲ ῥηματικά.
ἐφ' οἷς τούτων ζητηθέντων περὶ τῆς διαφορᾶς τῶν παρωνύμων ζητήσωμεν καὶ τῶν ἀφ' ἑνὸς καὶ τῶν πρὸς ἓν τὴν διαφοράν.
διαφέρουσι δὲ ταῦτα ἀλλήλων ὅτι ἐπὶ μὲν τῶν παρωνύμων τεσσάρων χρεία ὡς εἴρηται ἐπὶ δὲ τῶν ἀφ' ἑνὸς καὶ πρὸς ἓν δύο μόνων χρεία κοινωνίας πράγματος καὶ διαφορᾶς ὀνόματος ὡς ἐπὶ τοῦ ἰατρικὸν βιβλίον ἰατρικὸν σμιλίον  καὶ ὑγιεινὸν οὖρον καὶ ὑγιεινὸν σιτίον ταῦτα γὰρ ὄνομα οὐκ ἔχει κοινὸν ἀλλὰ πρᾶγμα.
ταῦτα μὲν ἐπὶ τοσοῦτον.
χωρήσωμεν δὲ καὶ ἐπὶ τὴν κατὰ λέξιν ἐξήγησιν.
Τῷ αὐτῷ κέχρηται παραδείγματι ᾧ καὶ ἐπὶ ὁμωνύμων κἀκεῖ γὰρ ἔλεγεν οἷον ζῷον ὅ τε ἄνθρωπος καὶ ὁ γεγραμμένος ἐνταῦθα δὲ οἷον ὅ τε ἄνθρωπος καὶ ὁ βοῦς.
τοῦτο δὲ πεποίηκεν ἵνα δείξῃ ὅτι ἐνδέχεται τὸ αὐτὸ καὶ ὁμώνυμον εἶναι καὶ συνώνυμον ἢ γὰρ τὸ αὐτὸ τῷ αὐτῷ κατὰ τὸ αὐτὸ ὁμώνυμόν ἐστι καὶ συνώνυμον ὡς οἱ δύο Εὔβουλοι ἢ τὸ αὐτὸ ἄλλῳ καὶ ἄλλῳ κατ' ἄλλο καὶ ἄλλο ὁμώνυμόν ἐστι καὶ συνώνυμον ὡς ὁ Σωκράτης τῇ μὲν οἰκείᾳ εἰκόνι ὁμώνυμος τῷ δὲ Πλάτωνι συνώνυμος ὡς ἄνθρωπος ἢ τὸ αὐτὸ τῷ αὐτῷ κατ' ἄλλο καὶ ἄλλο καὶ ὁμώνυμόν ἐστι καὶ συνώνυμον ὡς οἱ δύο Αἴαντες  ἢ τὸ αὐτὸ ἄλλῳ καὶ ἄλλῳ κατὰ τὸ αὐτό ὡς τὸ παράδειγμα Ἀριστοτέλους τὸ γὰρ ζῷον τὸ αὐτὸ ἄλλῳ καὶ ἄλλῳ καὶ ὁμώνυμον καὶ συνώνυμον τῷ μὲν γεγραμμένῳ ζῴῳ ὁμώνυμον τῷ δὲ ἵππῳ καὶ τῷ βοὶ ὡς ζῴοις συνώνυμον.
Ἐὰν γὰρ ἀποδιδῷ τις τὸν ἑκάστου λόγον  ζῴῳ ἐπὶ ἑκατέρου τὸν αὐτὸν ἀποδώσει λόγον.
Ἄλλο ἐστὶν εἰπεῖν ζῴῳ εἶναι καὶ ζῷον εἶναι καὶ ἀνθρώπῳ εἶναι καὶ ἄνθρωπον εἶναι ἐπὶ μὲν γὰρ τῶν ἁπλῶν ταὐτόν ἐστιν οἷον θεῷ εἶναι καὶ θεὸν εἶναι.
ἐπὶ δὲ τῶν συνθέτων οὐ ταὐτόν ἐὰν γὰρ εἴπω ἄνθρωπον τὸ συναμφότερον σημαίνω τὸ σῶμα καὶ τὴν ψυχήν ἐὰν δὲ εἴπω ἀνθρώπῳ εἶναι τὸ ἁπλοῦν δηλῶ οἷον τὴν ψυχήν αὕτη γὰρ ἡ λογικὴ ψυχὴ εἰδοποιεῖ τὸν ἄνθρωπον τὰ γὰρ πράγματα εἴδει κρίνεται οὐ τῇ ὕλῃ.
ἐπειδὴ οὖν τὸ ζῷον ἁπλοῦν ἐστιν ὡς εἶδος ἀδιαφόρως ὀνομάζειν ἐξῆν.
αὐτὸς δὲ ὡς ἄδειαν ἔχων τὸ ζῴῳ εἶναι ἔθηκεν.
ἐν οἷς σὺν θεῷ καὶ ἡ παροῦσα πρᾶξις.
Μετὰ τὰ ὁμώνυμα καὶ συνώνυμα καὶ παρώνυμα ὧν ἕκαστον ἐδήλου τὸν Ἰαμβλίχειον σκοπὸν περὶ φωνῶν ἁπλῶν ὄντα σημαινουσῶν ἁπλᾶ πράγματα διὰ μέσου ἁπλῶν νοημάτων ἔρχεται ὁ Ἀριστοτέλης καὶ ἐπὶ αὐτὰς τὰς κατηγορίας.
ἀλλὰ πρὸ τῆς τούτων διδασκαλίας διαιρεῖ τὰ λεγόμενα καὶ τὰ ὄντα τὰ μὲν λεγόμενα εἰς τὰ μετὰ συμπλοκῆς καὶ ἄνευ συμπλοκῆς τὰ δὲ ὄντα εἰς καθόλου οὐσίαν καθόλου συμβεβηκός μερικὴν οὐσίαν μερικὸν συμβεβηκός.
τοῦτο δὲ ποιεῖ ἵνα δείξῃ ποῖα μὲν λεγόμενά εἰσιν αἱ κατηγορίαι ὅτι ἄνευ συμπλοκῆς ποῖα δὲ ὄντα ὅτι καθόλου οὐσία καὶ καθόλου συμβεβηκός ἀλλ' οὐ μερικὴ οὐσία οὐδὲ μερικὸν συμβεβηκός.
ἀμφότερα οὖν διαιρεῖ ὁ Ἀριστοτέλης καὶ τὰ λεγόμενα καὶ τὰ ὄντα.
πλὴν ἐν τούτοις προτάττει τὴν διαίρεσιν τῶν λεγομένων ὡς σύντομον ἵνα μὴ πρότερον περὶ τῆς ἄλλης διαλεγόμενος τῷ ἐπὶ πολὺν χρόνον περὶ αὐτὴν διατρίβειν μὴ μεμνημένος τῆς ἑτέρας δόξῃ περὶ ἐκείνης μόνης διαλαμβάνειν ὁπότε καὶ τοῦτο ποιήσαντος αὐτοῦ ἐνόμισαν οἱ μὲν ὅτι περὶ ἑνὸς μόνου διαλαμβάνει οἱ μὲν γὰρ περὶ φωνῶν μόνων οἱ δὲ περὶ πραγμάτων ὡς ἀνωτέρω εἴρηται.
καὶ μιᾷ δὲ μόνῃ εἰ ἐχρήσατο διαιρέσει ἢ τῶν λεγομένων μόνων ἢ τῶν ὄντων μόνων εἶχε καὶ οὕτω τὸ ζητούμενον διὰ μὲν τῶν λεγομένων τὰ πράγματα εἰ λέγουσι μὲν αἱ φωναὶ λέγονται δὲ τὰ πράγματα καὶ τὰ ὄντα μόνον εἰ διεῖλεν εἰς καθόλου οὐσίαν καὶ συμβεβηκός μερικὴν οὐσίαν μερικὸν συμβεβηκός καὶ οὕτως εἶχε τὸ ζητούμενον τὸ γὰρ καθόλου καὶ μερικὸν τῶν φωνῶν ἡ δὲ οὐσία καὶ τὸ συμβεβηκὸς τῶν πραγμάτων τρισὶ δὲ διαιρέσεσι χρωμένου τοῦ Ἀριστοτέλους διακεκριμέναις ἀλλήλων μιᾷ μὲν τῇ λεγούσῃ τὰ μὲν καθόλου οὐσίαν καὶ καθόλου συμβεβηκὸς καὶ μερικὴν οὐσίαν καὶ μερικὸν συμβεβηκός ἄλλῃ δὲ διαιρέσει τῇ διαιρούσῃ καὶ τὰ μετὰ συμπλοκῆς καὶ τὰ ἄνευ συμπλοκῆς εἰς τὰς δέκα κατηγορίας τινὲς τὰς διαιρέσεις ταύτας τρεῖς οὔσας μίαν συνεχῆ ἐνόμισαν λέγοντες οὕτως τῶν λεγομένων τὰ μὲν μετὰ συμπλοκῆς τὰ δὲ ἄνευ συμπλοκῆς καὶ τὰ ἄνευ συμπλοκῆς εἰς τὰς δέκα κατηγορίας τὰ δὲ μετὰ συμπλοκῆς εἰς καθόλου οὐσίαν καθόλου συμβεβηκός μερικὴν οὐσίαν μερικὸν συμβεβηκός.
πρὸς οὓς λεκτέον ὅτι κακῶς ἀπατᾶσθε ἐκ τῆς προφορᾶς τῆς καθόλου οὐσίας καὶ μερικῆς οὐσίας καθόλου συμβεβηκότος καὶ μερικοῦ συμβεβηκότος καὶ συμπεπλεγμένα αὐτὰ ἐνομίσατε τὸ γὰρ συμπεπλεγμένον καὶ τὸ ἁπλοῦν παρὰ Ἀριστοτέλει οὐ τῇ προφορᾷ κρίνεται ἀλλὰ τῷ σημαινομένῳ καὶ ἁπλῶς παρ' αὐτῷ τὰ σύνθετα τῶν ὀνομάτων Κόρακος πέτρα Ἄρειος πάγος Νεάπολις καὶ αὐτὸ τὸ ζῷον λογικὸν θνητὸν νοῦ καὶ ἐπιστήμης δεκτικόν ὁ ὁρισμός ἁπλᾶ πάντα ταῦτα παρὰ τῷ Ἀριστοτέλει ἐπειδὴ ἓν σημαίνουσι πρᾶγμα.
σύνθετα δὲ παρ' αὐτῷ τὰ πολλὰ σημαίνοντα οἷον τὰ ὁμώνυμα πάντα ὡς τὸ κύων  καὶ αὐτὸ τὸ η μονοσύλλαβον συμπεπλεγμένον ὡς πολλὰ σημαῖνον ἔστι γὰρ καὶ ἀριθμὸς καὶ ῥῆμα ἀριθμὸς μὲν ὀκτώ ῥῆμα δὲ ὡς παρὰ τῷ ποιητῇ ἦ καὶ κυανέῃσιν ἐπ' ὀφρύσι νεῦσε Κρονίων ἀντὶ τοῦ εἶπε καὶ παρὰ Πλάτωνι ἦ δ' ὅς ἀντὶ τοῦ εἶπεν οὗτος.
ἀλλ' ὁ μὲν Ὅμηρος μετὰ τοὺς λόγους τίθησιν αὐτὸ ἦ καὶ κυανέῃσιν ἀντὶ τοῦ εἶπε καὶ ἔοικε τοῦτο τῷ ὣς ἔφατο παρὰ δὲ Πλάτωνι ἀεὶ πρὸ τῶν λόγων τίθεται ἦ δ' ὅς καὶ ἐπάγει τί εἶπε καὶ ἔοικε τοῦτο τῷ τὸν δ' ἀπαμειβόμενος.
ἀποροῦσι δὲ πάλιν διὰ τί τὰ μετὰ συμπλοκῆς τῶν ἄνευ συμπλοκῆς προέταξε.
καὶ λέγομεν ἢ ὡς σαφέστερα καὶ γνωριμώτερα  ἢ ἵνα τὸ πέρας τῶν φθασάντων ἀρχὴ τῶν μελλόντων γένηται καὶ λήξῃ μὲν τὸ πρῶτον τμῆμα εἰς ἀπαρίθμησιν ψιλὴν τῶν κατηγοριῶν ἄρξηται δὲ τὸ δεύτερον ἀπ' αὐτῆς τῆς διδασκαλίας τῶν κατηγοριῶν.
Καλῶς ἐχρήσατο τοῖς παραδείγμασι μεταξὺ τοῦ ὀνόματος καὶ τοῦ ῥήματος ἕτερον θεὶς ὄνομα ἵνα μηδὲ ἄκοντες περὶ τὴν ἀνάγνωσιν σφαλῶμεν καὶ κατὰ συμπλοκὴν αὐτὰ ἀναγνῶμεν.
μετὰ συμπλοκῆς γὰρ ἦν τὸ ἄνθρωπος τρέχει ὅλον τοῦτο ἀλλὰ καὶ χωρὶς συμπλοκῆς δυνατὸν αὐτὰ ἀναγνῶναι ἄνθρωπος ἰδίᾳ καὶ τρέχει ἰδίᾳ.
ἀλλ' εἰ οὕτως αὐτὰ ἔθηκεν ἄνθρωπος τρέχει ἴσως ἐσφάλλετό τις περὶ τὴν ἀνάγνωσιν κατὰ συμπλοκὴν αὐτὰ νομίζων εἶναι.
μεταξὺ δὲ κειμένου του ὀνόματος ἄνθρωπος βοῦς τρέχει νικᾷ οὐδὲ ἄκοντες ἁμαρτάνομεν περὶ τὴν ἀνάγνωσιν.
ῥήμασι δὲ ἐχρήσατο τρίτου προσώπου καὶ οὐ πρώτου οὐδὲ δευτέρου ἐπειδὴ ταῦτα ὡρισμένα εἰσὶ τὰ πρόσωπα ἢ γὰρ ἀφ' οὗ ὁ λόγος ἢ πρὸς ὃν ὁ λόγος.
τὰ δὲ τοῦ τρίτου προσώπου ῥήματα κἂν πρόσωπον εἰσάγωσιν ἀλλ' ἀόριστον εἰσάγουσι πρόσωπον πᾶν μὲν γὰρ ὁριστικὸν ῥῆμα πρόσωπον εἰσάγει καὶ ταύτῃ δοκεῖ συμπεπλεγμένον εἶναι τὰ δὲ τοῦ τρίτου προσώπου ῥήματα κἂν πρόσωπον εἰσάγωσιν ἐξ ἀνάγκης τῷ ἀόριστον εἰσάγειν πρόσωπον δοκοῦσι μὴ εἶναι συμπεπλεγμένα καὶ ἐχρήσατό γε ἀπαρεμφάτοις ῥήμασιν ἅτινα οὐδὲ ὅλως εἰσὶ συμπεπλεγμένα τῷ μὴ πρόσωπον εἰσάγειν ὅλως εἰ μὴ ὅτι τὸ πρῶτον παράδειγμα ἀναλῦσαι ἐζήτει τῷ κατὰ συμπλοκὴν καὶ ἄνευ συμπλοκῆς αὐτὸ ποιῆσαι.
Τῶν ὄντων τὰ μὲν καθ' ὑποκειμένου τινὸς λέγεται ἐν ὑποκειμένῳ δὲ οὐδενί ἐστιν.
Μετὰ τὴν διαίρεσιν τῶν λεγομένων ἔρχεται καὶ ἐπὶ τὴν διαίρεσιν τῶν ὄντων.
καὶ δύο λαμβάνει ἀντιθέσεις μίαν ἐκ τῶν λεγομένων καὶ μίαν ἐκ τῶν ὄντων ἐκ μὲν τῶν λεγομένων καθόλου καὶ μερικόν ἐκ δὲ τῶν ὄντων οὐσίαν καὶ συμβεβηκός.
καὶ τέσσαρας ποιεῖ συμπλοκάς καθόλου οὐσίαν καθόλου συμβεβηκός μερικὴν οὐσίαν μερικὸν συμβεβηκός.
καὶ προτάττει ἐν τούτοις τὴν καθόλου οὐσίαν καὶ ὡς καθόλου καὶ ὡς οὐσίαν.
δεύτερον δὲ τάττει τὸ μερικὸν συμβεβηκὸς ὡς πάντῃ ἀντικείμενον τῇ καθόλου οὐσίᾳ ἐσχάτου ὀφείλοντος αὐτοῦ ταγῆναι ὡς ὄντος συλλογῆς τῶν χειρόνων καὶ ἑλκομένου ὑπὸ τῆς καθόλου οὐσίας τῶν γὰρ ἀντικειμένων μία ἡ γνῶσις.
τῶν δὲ λοιπῶν δύο δικαιολογουμένων καὶ τοῦ μὲν λέγοντος οὐσίας εἶναι τοῦ δὲ καθόλου εἶναι τὸ κῦρος δίδωσι καὶ τὴν ψῆφον τῷ καθόλου συμβεβηκότι διὰ τέσσαρας αἰτίας ἢ ὅτι τῷ καθόλου αἱ κατηγορίαι χαρακτηρίζονται καὶ οὐχὶ τῷ οὐσίαι εἶναι ἢ ὅτι τὸ καθόλου ἐπιστήμονας ἡμᾶς ποιεῖ οὐ τὸ μερικόν ἢ ὅτι ταύτῃ προὔχομεν τῶν ἀλόγων τῷ γινώσκειν τὰ καθόλου ἐπεὶ εἰς τὴν μερικὴν γνῶσιν προὔχουσιν ἡμῶν τὰ ἄλογα ἔχοντά τινα αἴσθησιν ἡμῶν ἀκριβεστέραν ἢ ἵνα ἀπὸ οὐσίας ἄρξηται καὶ εἰς οὐσίαν λήξῃ καὶ μέσα φυλάξῃ τὰ συμβεβηκότα ὡς ἀσθενῆ πανταχοῦ γὰρ τὸ κακοὺς δ' ἐς μέσσον ἔλασσεν οὕτω γὰρ καὶ ἐπὶ τῶν οὐρανίων ἔχει καὶ ὑπὸ σελήνην τὰ μὲν οὐράνια περιέχει περιέχεται δὲ τὰ ὑπὸ σελήνην κἀν τοῖς ὑπὸ σελήνην πράγμασι πάλιν τὰ ὑγρὰ καὶ διαρρέοντα ὕδωρ καὶ ἀήρ συσφίγγεται ὑπὸ τῶν ξηρῶν πυρὸς καὶ γῆς.
καὶ ταῦτα μὲν περὶ τούτων.
Ἀλλ' εἰ μὲν οὕτως ἦν ὀνομάσας αὐτὸς ὁ Ἀριστοτέλης ὡς ἡμεῖς καθόλου οὐσίαν καθόλου συμβεβηκός μερικὴν οὐσίαν μερικὸν συμβεβηκός πραγμάτων ἂν ἦμεν ἀπηλλαγμένοι.
ἐπειδὴ δὲ οὐχ οὕτως αὐτὰ ὀνομάζει ἀλλ' ἤμειψε τὰ ὀνόματα ἄξιον ζητῆσαι διὰ τί ἤμειψε τὰ ὀνόματα.
καὶ λέγομεν τούτου δύο αἰτίας ἢ γὰρ διὰ τὸ ὑπογράψαι ἅμα καὶ ὑποστῆσαι τὰ πράγματα ἐν γὰρ τῷ λέγειν καθ' ὑποκειμένου καὶ ὑπέγραψεν αὐτὰ καὶ ὑπέστησεν ἐν τῷ γὰρ καθ' ὑποκειμένου τὸ κατά τινος δηλοῖ κατηγορεῖσθαι.
τὰ αὐτὰ κἀπὶ τῶν ἄλλων ἂν εἴποις.
ἢ ἵνα δείξῃ ὅτι οὐκ ἔστι τι τούτων τῶν τεσσάρων περαιτέρω διὰ τοῦτο γὰρ καὶ ἀντιφατικῶς αὐτὰ προήγαγεν ἵνα μηδὲ ἄκοντες σφαλῶμεν καὶ νομίσωμέν τι μέσον εἶναι τούτων πάντως γὰρ δύο πραγμάτων καταφατικῶς προφερομένων καὶ ἀντικειμένων ἀλλήλοις νομίζεταί τι μέσον εἶναι διὰ τὸ ἄλλων ὁμοίως καταφατικῶς προφερομένων εὑρῆσθαί τι μέσον οἷον ἀρτίου καὶ περισσοῦ νόσου καὶ ὑγείας νομίζεταί τι μέσον εἶναι διὰ τὸ ἐπ' ἄλλων εὑρῆσθαι ἀντικειμένων οἷον λευκοῦ καὶ μέλανος τὸ φαιὸν καὶ θερμοῦ καὶ ψυχροῦ τὸ χλιαρόν.
οὕτω καὶ ἐπὶ τούτων εἰ προήγαγεν αὐτὰ καταφατικῶς ἵνα εἴπῃ καθόλου μερικὸν οὐσίαν συμβεβηκός ἐνομίζετό τι εἶναι μέσον τούτων.
ἐπειδὴ δὲ οὐδέν ἐστι μέσον τούτων ἀντιφατικῶς αὐτὰ προήγαγε τὸ μὲν καθόλου καλῶν καθ' ὑποκειμένου τὸ δὲ μερικὸν οὐ καθ' ὑποκειμένου καὶ τὸ συμβεβηκὸς ἐν ὑποκειμένῳ τὴν δὲ οὐσίαν οὐκ ἐν ὑποκειμένῳ τῶν γὰρ ἀντιφατικῶς προφερομένων οὐκ ἔστι τι μέσον εὑρεῖν.
ἀντίφασις δέ ἐστι μάχη καταφάσεως καὶ ἀποφάσεως οἷον ὡς ἐὰν εἴπῃς λευκόν ἐστι  λευκὸν οὐκ ἔστι τούτου γὰρ οὐδέν ἐστι μέσον.
καὶ ταῦτα ἐν τούτοις.
Λοιπὸν δὲ ζητείσθω διὰ τί τεσσάρων ὄντων τὰ δύο μόνα ὑπογράφει τὸ συμβεβηκὸς καὶ τὸ μερικόν.
καὶ λέγομεν ὅτι ὡς μὲν σύντομος τὰ δύο μόνα ὑπογράφει ὡς δὲ τεχνίτης δύο οὐ τὰ τυχόντα ἀλλὰ μίαν ἀφ' ἑκατέρας ἔλαβεν ἀντίθεσιν κελεύων ἡμᾶς τοῦ λοιποῦ ἔννοιαν ἔχειν διὰ γὰρ τοῦ ἐν ὑποκειμένῳ ἐρχόμεθα εἰς ἔννοιαν τοῦ οὐκ ἐν ὑποκειμένῳ διὰ δὲ τοῦ οὐ καθ' ὑποκειμένου ἐρχόμεθα εἰς ἔννοιαν τοῦ καθ' ὑποκειμένου μὲν οὐκ ἐν ὑποκειμένῳ δέ.
ὡς δὲ κηδεμὼν τῶν χειρόνων ταῦτα ὑπογράφει ἵνα μὴ δι' ἀμυδρότητα τοῦ εἶναι ὀλισθήσῃ πως καὶ δόξῃ μηδ' ὅλως εἶναι.
Τεσσάρων φωνῶν γνωστῶν ἡμῖν οὐσῶν τοῦ ἐν ὑποκειμένῳ οὐκ ἐν ὑποκειμένῳ τοῦ καθ' ὑποκειμένου οὐ καθ' ὑποκειμένου δύο μόνας ἐκ τούτων ὑπογράφει ὁ φιλόσοφος καὶ ταύτας τὰς χείρονας τὸ ἐν ὑποκειμένῳ καὶ τὸ οὐ καθ' ὑποκειμένου τοῦτ' ἔστι τὸ συμβεβηκὸς καὶ τὸ μερικόν.
καὶ προτάττει τὸ ἐν ὑποκειμένῳ τοῦ μερικοῦ διότι τοῦτο δύναται καὶ καθόλου εἶναι καὶ αἱ κατηγορίαι δὲ τῷ καθόλου κρίνονται οὐχὶ τῷ μερικὸν εἶναι τὸ δὲ μερικὸν καθόλου οὐδέποτε δύναται εἶναι.
ἰστέον μέντοι ὅτι τοῦ ἐν ὑποκειμένῳ ὁρισμὸς οὐκ ἔστιν ὡς ὁμωνύμου ἐννέα γὰρ κατηγορίας περιέχει.
καθόλου δὲ εἰπεῖν οὐδεμιᾶς ὁμωνύμου φωνῆς ἐστιν ὁρισμός εἴ γε οἱ ὁρισμοὶ κοινωνίαν πράγματος ἐπιζητοῦσι τὰ δὲ ὁμώνυμα κοινωνίαν ὀνόματος.
πλὴν ἡ ὑπογραφὴ τοῦ ἐν ὑποκειμένῳ ἔχει τὸ ἀναλογοῦν ὁρισμῷ αὐτὸ γὰρ τὸ ἔν τινι γένει ἀναλογεῖ συστατικαῖς δὲ διαφοραῖς τὸ μὴ ὡς μέρος ὑπάρχον καὶ τὸ ἀδύνατον χωρὶς εἶναι τοῦ ἐν ᾧ ἐστι.
τεσσάρων δὲ χρεία ἵνα γένηται τὸ ἐν ὑποκειμένῳ θέλει γὰρ εἶναι ἔν τινι πάντως  θέλει καὶ ἐν αὐτῷ τὴν ὕπαρξιν ἔχειν ἰδοὺ γὰρ ὁ Σωκράτης ἔν τινι χρόνῳ ὤν ἐν τῷ Πελοποννησιακῷ καὶ μὴ ὢν μέρος τῶν χρόνων καὶ μὴ δυνάμενος αὐτῶν χωρισθῆναι οὐκ ἔστι συμβεβηκός ἐπειδὴ μὴ τὸ εἶναι ἔσχεν ἐν τῷ χρόνῳ οὐ γὰρ ἡ οὐσία ἐν χρόνῳ τὸ εἶναι ἔχει συμβεβηκότι ὄντι ἀλλ' ὁ χρόνος ἐν τῇ οὐσίᾳ ἔχει τὸ εἶναι ὡς συμβεβηκός.
ἕνδεκα δὲ συμαινόμενά εἰσι τοῦ ἔν τινι ἢ γὰρ ἐν χρόνῳ ὡς ὁ Σωκράτης ἐν τοῖς Πελοποννησιακοῖς ἢ ἐν τόπῳ ὡς ἐν Λυκείῳ ὁ Σωκράτης ἢ ἐν ἀγγείῳ ὡς ὁ οἶνος ἐν τῷ ἀμφορεῖ καὶ οἱ πυροὶ ἐν τῷ μεδίμνῳ  ἢ ὡς γένος ἐν εἴδει ὡς τὸ ζῷον ἐν τῷ ἀνθρώπῳ ἢ ὡς εἶδος ἐν γένει ὡς ὁ ἄνθρωπος ἐν τῷ ζῴῳ καὶ ἐνταῦθα μὲν εἰκότως ἑνικῶς ἐκφωνεῖται ἀμφότερα γένος ἐν εἴδει καὶ εἶδος ἐν γένει ἐπὶ δὲ ὅλου καὶ μερῶν τὸ μὲν ὅλον ἑνικῶς τὰ δὲ μέρη πληθυντικῶς ἐπειδὴ τὸ μὲν ὅλον ἑνὶ μέρει ἑαυτὸ ὁλόκληρον οὐ δύναται παρασχεῖν τὸ δὲ γένος ὅλον ἑαυτὸ ἑνὶ εἴδει παρέχει ἰδοὺ γὰρ τοῦ ὁρισμοῦ ἐπίσης ἅπαντα μετέχει ἢ ὡς εἶδος ἐν ὕλῃ ὡς τὸ εἶδος τοῦ ἀνδριάντος ἐν τῷ χαλκῷ ἢ ὡς ἐν ποιητικῷ καθό φαμεν ὅτι οὐκ ἔστιν ἐν ἐμοὶ τὸ πρᾶγμα ἀλλ' ἐν τῇ φύσει τῇ δημιουργούσῃ τὸ ἔμβρυον ἢ ἐν τῷ ἄρχοντι ἢ ὡς ἐν τελικῷ καθό φαμεν ἐν φιλοσοφίᾳ ἔχειν τὰς ἐλπίδας ἢ ὡς ἐν ὑποκειμένῳ καθό φαμεν τὸ συμβεβηκὸς ἐν τῇ οὐσίᾳ.
ταῦτα τὰ ἕνδεκα σημαινόμενα τοῦ ἔν τινι ὑπὸ τὴν ποῦ κατηγορίαν ἀνάγει ὁ Ἀριστοτέλης ἕκαστον γὰρ τούτων δηλοῖ τόδε ἐν τῷδε κεῖσθαι τὸ δὲ κεῖσθαι τῆς ποῦ κατηγορίας.
ταῦτα δὲ τὰ ἕνδεκα τοῦ κατὰ φύσιν ἔν τινι σημαινόμενα εἰσὶ γὰρ καὶ παρὰ φύσιν ὡς ἡ φθορὰ ἐν τῷ φθειρομένῳ καὶ τὸ πῦρ ἐν τῷ ξύλῳ καθόλου γὰρ ἡ φθορὰ ἐν τῷ φθειρομένῳ παρὰ φύσιν.
Ἀποροῦσι δέ τινες τρεῖς ἀπορίας πρώτην μὲν ὅτι κατὰ ποῖον σημαινόμενον τῶν ἕνδεκα τὸ σημεῖον ἐν τῇ γραμμῇ.
καὶ λέγομεν ὅτι ὡς εἶδος ἐν ὕλῃ εἰδοποιεῖ γὰρ τὴν πεπερασμένην γραμμὴν τὸ σημεῖον.
δευτέρα ἀπορία ἡ λέγουσα εἰ τὸ ὅλον ἐν τοῖς μέρεσιν οὐδὲν δέ ἐστι τὸ ὅλον παρὰ τὰ μέρη πῶς οὐκ αὐτὸ ἐν ἑαυτῷ εὑρίσκεται.
πρὸς ὅ φαμεν ὅτι οὐκ ἀρκεῖ ἡ συνδρομὴ ὅλων τῶν μερῶν πρὸς τὸ γενέσθαι τὸ ὅλον ἀλλὰ χρεία καὶ θέσεως καὶ σχήματος καὶ τοῦ ἐπιγινομένου εἴδους.
τρίτη ἀπορία ἡ λέγουσα ὅτι πῶς τὸ ἐν ὑποκειμένῳ συμβεβηκὸς ὄν ἀντιδιέστειλε τῷ τόπῳ καὶ τῷ χρόνῳ συμβεβηκόσιν οὖσι καὶ αὐτοῖς.
καὶ λέγομεν ὅτι οὐ τῷ τόπῳ καὶ τῷ χρόνῳ αὐτὸ ἀντιδιέστειλε συμβεβηκόσιν οὖσιν ἀλλὰ ταῖς ἐν τόπῳ καὶ χρόνῳ οὐσίαις οὖσιν.
Καλῶς εἶπε λέγω ἐπειδὴ αὐτὸς οὕτως αὐτὰ ὠνόμασεν ὅπου γὰρ ἄλλων εἰσὶν αἱ θέσεις τὸ λέγεται τίθησιν οἷον ὁ μώνυμα δὲ λέγεται καὶ συνώνυμα λέγεται.
ἐδείξαμεν δὲ τὴν παροῦσαν ὑπογραφὴν πῶς ἔχει τὸ ἀναλογοῦν γένει καὶ συστατικαῖς διαφοραῖς καὶ ὅτι αὕτη ἡ ὑπογραφὴ χωρίζει αὐτὸ ἀπὸ τῶν δέκα σημαινομένων τοῦ ἔν τινι διὰ γὰρ τοῦ ἔν τινι ἐχώρισεν αὐτὸ ἀπὸ τοῦ ὡς ὅλον ἐν μέρεσι τοῦτο γὰρ οὐχ ὡς ἄλλο ἐν ἄλλῳ ἀλλ' ὡς αὐτὸ ἐν ἑαυτῷ δοκεῖ εἶναι.
διὰ δὲ τοῦ εἰπεῖν μὴ ὡς μέρος ἐχώρισεν ἀπὸ τοῦ ὡς μέρος ἐν ὅλῳ καὶ τοῦ ὡς γένος ἐν εἴδει καὶ ὡς εἶδος ἐν γένει δοκεῖ γάρ πως κἂν μὴ κυρίως μέρος εἶναι τοῦ εἴδους τὸ γένος προσλαβὸν γὰρ τὰς διαφορὰς ἀποτελέσαι τὸ εἶδος.
καὶ τὸ εἶδος μέρος δοκεῖ εἶναι τοῦ γένους ὡς μερικώτερον αὐτοῦ οὐδὲ γὰρ εἶπεν ὃ ἔν τινι μέρος ὑπάρχον ἀλλὰ μὴ ὡς μέρος ὑπάρχον ἐπειδὴ ταῦτα οὐ κυρίως μέρη.
διὰ δὲ τοῦ εἰπεῖν ἀδύνατον χωρὶς εἶναι ἐν ᾧ ἐστι καὶ ὃ λέγομεν ἐν αὐτῷ τὴν ὕπαρξιν ἔχειν ἐχώρισεν αὐτὸ ἀπὸ τοῦ χρόνου ἀπὸ τοῦ τόπου ἀπὸ τοῦ ποιητικοῦ ἀπὸ τοῦ τελικοῦ οὐδὲ γὰρ ἐν τούτοις ἔχει τὸ εἶναι ὡς ἐδείξαμεν.
τοῦ γὰρ ὡς εἶδος ἐν ὕλῃ χωρίζει αὐτὸ τὰ χωρίζοντα ἀπὸ τοῦ ὡς γένος ἐν εἴδει.
Ἐπειδὴ ἔγνωμεν τὴν ὑπογραφὴν τοῦ ἐν ὑποκειμένῳ καὶ ἐδείξαμεν ὅτι ἔχει τὸ ἀναλογοῦν γένει καὶ συστατικαῖς διαφοραῖς γένει τὸ ἔν τινι συστατικαῖς δὲ διαφοραῖς τὰ λοιπά φέρε πρὸς τὴν ὑπογραφὴν συστᾶσαν τὰς προσηκούσας ἀπορίας ἀπορήσωμεν.
αὗται δέ εἰσιν αἱ πλεονεξίαν καὶ μειονεξίαν κατηγοροῦσαι.
καὶ αἱ μὲν κατηγοροῦσαι πλεονεξίαν ἐπιχειροῦσιν οὕτως ὅτι καὶ οὐσίαις ἁρμόζει αὕτη ἡ ὑπογραφή ἰδοὺ γὰρ ὁ Σωκράτης ἔν τινί ἐστι τόπῳ καὶ οὐκ ἔστι μέρος τοῦ τόπου καὶ οὐ δύναται χωρισθῆναι τοῦ τόπου  καὶ ὅμως οὐκ ἔστι συμβεβηκός.
πρὸς ὅ φαμεν ὅτι ὁποῖον λαμβάνετε τόπον εἰ μὲν τὸν καθ' ἕκαστα τούτου χωρίζεται εἰ δὲ τὸν καθόλου οὐδ' ὅλως ἐστὶν ἐν αὐτῷ.
εἰ δὲ στενούμενοι εἴπωσιν ὅτι οὔτε τὸν καθ' ἕκαστα ὡρισμένον φαμὲν οὔτε τὸν καθόλου ἀλλὰ τὸν μερικόν ὅστις ἀόριστός ἐστι πάντως δὲ ἔν τινι τόπῳ ὁ Σωκράτης ἡμεῖς φαμεν ὅτι ἡ τελευταία διαφορὰ τῆς ὑπογραφῆς οὐχ ἁρμόζει αὐτῷ τὸ μὴ δύνασθαι χωρὶς ὑποστῆναι οὐδὲ γὰρ ὁ Σωκράτης οὐσία ὢν ἐν τόπῳ ἔχει τὸ εἶναι συμβεβηκότι ὄντι ἀλλ' εἰ ἄρα ὁ τόπος ἐν τῇ οὐσίᾳ ἔχει τὸ εἶναι.
αὕτη πρώτη ἀπορία.
δευτέρα ἀπορία ὅτι ἰδοὺ τὸ ὅλον ἐν τοῖς μέρεσι καὶ οὐκ ἔστι τὸ ὅλον μέρος τῶν μερῶν καὶ οὐ δύναται τὸ ὅλον τῶν μερῶν χωρισθῆναι καὶ ὅμως οὐκ ἔστι συμβεβηκός.
πρὸς ὅ φαμεν ὅτι ἡ ὑπογραφὴ ἔν τινι εἶχεν οὐκ ἔν τισι τὸ δὲ ὅλον ἔν τισι λέγεται εἶναι οὐκ ἔν τινι τοὐλάχιστον γὰρ ἐν δύο μέρεσι τὸ ὅλον θεωρεῖται.
διὸ καὶ ἐπαποροῦσιν ὅτι καὶ τὸ ὅλον ἔν τινι λέγεται ἓν γὰρ τῶν ἕνδεκα σημαινομένων ἐλέγετο εἶναι τοῦ ἔν τινι τὸ ὡς ὅλον ἐν μέρεσι.
καὶ λέγομεν ὅτι τοῦτο εἴρηται πρὸς ἔνδειξιν τοῦ μὴ δύνασθαι τὸ συμβεβηκὸς καθ' αὑτὸ ὑπάρχειν καὶ ὅτι ἑνικὴ μὲν ἡ ἐκφώνησις τοῦ ἔν τινι πλῆθος δὲ σημαίνει ἔν τινι γὰρ πλήθει τῶν μερῶν τὸ ὅλον ἢ ἔν τινι ποσότητι μερῶν θεωρεῖται.
καὶ ἄλλως δὲ ταῦτα διακέκριται ὅτι τὸ μὲν ὅλον δοκεῖ ἐν τοῖς μέρεσιν αὐτοῦ ὡς αὐτὸ ἐν ἑαυτῷ εἶναι τὸ δὲ συμβεβηκὸς ἄλλο ἐν ἄλλῳ ἐστίν.
ἄλλη ἀπορία ἡ λέγουσα ὅτι τὸ εἶδος ἐν τῇ ὕλῃ καὶ οὐκ ἔστι μέρος τῆς ὕλης καὶ οὐ χωρίζεται τῆς ὕλης  καὶ ὅμως οὐκ ἔστι συμβεβηκὸς ὡς εἶδος καὶ ὡς εἰδοποιὸν τὸ εἶδος αὐτό ἀλλ' οὐσία τοῦ γὰρ εἰδοπεποιημένου οὐσία ἐστί.
πρὸς ὅ φαμεν ὅτι συμβεβηκὸς τὸ εἶδος τῇ γὰρ ὕλῃ συμβέβηκεν ἐπειδὴ καὶ χωρίζεται αὐτῆς.
τοῦ μέντοι συνθέτου οὐσία ἐστὶ τὸ εἶδος καὶ ἡ ὕλη ὡς συμπληρωτικὰ αὐτοῦ.
διὸ καὶ μέρη αὐτοῦ λέγεται οὐκ ἀλλήλων μέρη οὐδὲν γὰρ τοῦ λοιποῦ δύναται παρ' ἑαυτὸ μέρος εἶναι οὐδὲ γὰρ ὁ ἑπτὰ τοῦ τρία λοιποῦ ὄντος παρ' ἑαυτὸν δύναται μέρος τοῦ δέκα εἶναι.
αὗται αἱ ἀπορίαι τῶν πλεονασμὸν κατηγορούντων.
οἱ δὲ ἔλλειψιν κατηγοροῦντες ἐπιχειροῦσι λέγοντες οὕτως ὅτι οὐ παντὶ συμβεβηκότι ἁρμόζει αὕτη ἡ ὑπογραφή εἰ μὴ τῷ ἀχωρίστῳ.
πρὸς ὅ φαμεν ὅτι ὅσον μὲν ἐπὶ τὸ χωρίζεσθαι ἢ μὴ χωρίζεσθαι τοῦ συμβεβηκότος τὸ μὲν χωριστὸν τὸ δὲ ἀχώριστον ὅσον δὲ ἐπὶ τὸ μὴ δύνασθαι χωρὶς ὑποστῆναι πᾶν συμβεβηκὸς χωριστὸν ἀχώριστον οὐδὲ γὰρ εἶπεν ὃ ἀδύνατον χωρισθῆναι ἀλλ' ὃ ἀδύνατον χωρὶς ὑποστῆναι.
εἶτά φασιν ὅτι δύναται χωρὶς ὑποστῆναι συμβεβηκός ἰδοὺ γὰρ ἡ εὐωδία τοῦ μήλου συμβεβηκὸς οὖσα καταλείψασα τὸ μῆλον μένει ἐν τῷ αἰσθητηρίῳ ἢ τῷ κιβωτίῳ.
λύουσι τοῦτο διάφοροι ὁ μὲν Πλάτων ὅτι οὐκ ἐχωρίσθη τοῦ ὑποκειμένου μετά τινων γὰρ λεπτῶν ἀπορροιῶν χωρεῖ πρὸς ἡμᾶς ὡς δηλοῖ ἡ κατὰ μέσον αὐτοῦ ἴσχνανσις ἐν γὰρ τῷ δένδρῳ οὐκ ἰσχναίνεται διὰ τὸ πλείονα εἶναι τὴν εἰσροὴν τῆς ἐκροῆς.
ὁ δὲ Ἀριστοτέλης τὸ διακονικὸν αἰτιᾶται τοῦ ἀέρος ὅτι ᾧ λόγῳ ἐστὶ διορατὸς καὶ διηχής τούτῳ καὶ δίοσμος.
ὁ δὲ Πλωτῖνος τὰ Ἀριστοτέλους καὶ Πλάτωνος συναγαγών φησιν ὅτι μεταβάλλεται μέρος τοῦ ἀέρος τῇ εὐωδίᾳ ἡ γὰρ εὐωδία μείνασα ἐν τῷ μήλῳ γεννᾷ ὁμοίαν ἑαυτῇ ἑτέραν ποιότητα μεταβάλλουσαν μέρος τοῦ ἀέρος ἧς αἰσθανόμεθα.
οὐδεμία δὲ τῶν δοξῶν τούτων καθ' αὑτὴν ἀληθής οὐδὲ ἡ Πλάτωνος ἡ λέγουσα ἀπορροίας ἡ γὰρ ἀπόρροια σῶμα παντὸς δὲ σώματος μία ἡ κατὰ φύσιν κίνησις  τῆς δὲ εὐωδίας τοῦ μήλου πάντες ὁμοτίμως αἰσθανόμεθα κατὰ κύκλον δῆλον ὅτι οὐκ ἀρκεῖ ἀπορροίας μόνον εἰπεῖν.
οὐδὲ ἡ Ἀριστοτέλους μόνη ἀληθής ἰδοὺ γὰρ οἱ χοῖροι πλείονα ὀρύττουσι τὸν βόρβορον ἐπὶ τῷ πλέον αἰσθέσθαι τῶν ἀπορροιῶν καὶ δυσώδη δὲ τόπον παριόντες ῥάκει φράξαντες τὰς ῥῖνας καίπερ ἀναπνέοντες τῆς δυσωδίας οὐκ αἰσθανόμεθα ἅτε διυλισθεισῶν τῶν ἀπορροιῶν καὶ καθαροῦ τοῦ ἀέρος χωροῦντος πρὸς ἡμᾶς.
οὐδὲ τὸ τοῦ Πλωτίνου μόνον ἀληθὲς τὸ ποιοῦσθαι ὅλον τὸν ἀέρα πλασματῶδες γὰρ τὸ λέγειν ὅλον τὸν ἐν μέσῳ ἀέρα ποιοῦσθαι ἐπὶ τῶν γυπῶν τῶν αἰσθανομένων τῶν ἐν ἄλλαις πόλεσιν ἀτάφων σωμάτων.
αἱ τρεῖς οὖν ἅμα ἀληθεῖς εἰσιν ἀλλ' ἐπὶ μὲν τῶν φαύλως ὀσμωμένων χρεία καὶ ἀπορροιῶν ἐπὶ δὲ τῶν ἀκριβῶς ὀσμωμένων ἀρκεῖ καὶ τὸ δίοσμον τοῦ ἀέρος ἐπὶ δὲ τῶν μέσως ἀρκεῖ καὶ ἡ μεταβολὴ τοῦ ἀέρος.
κατ' οὐδεμίαν δὲ τῶν δοξῶν αἱ ποιότητες ἀπὸ τοῦ ὑποκειμένου εἰς ὑποκείμενον μεταβαίνουσιν ἢ γὰρ ἐν τῷ αὐτῷ νῦν εἰσι κἂν τῷ ἐν ᾧ εἰσι κἂν τῷ ἐξ οὗ καὶ διασπασθήσεται αὐτὴ ἑαυτῆς ἡ ποιότης ἢ ἐν ἄλλῳ καὶ ἄλλῳ νῦν.
ἐπεὶ δὲ πάντως μεταξὺ τῶν δύο νῦν ἐστι χρόνος μέσος ἐν ἐκείνῳ τῷ χρόνῳ ἔσονται χωρὶς ὑποκειμένου.
ἐνῆν δὲ καὶ ἁπλούστερον λῦσαι ταῦτα ὅτι οὐκ εἶπεν ὁ Ἀριστοτέλης ὃ δύναται χωρὶς εἶναι τοῦ ἐν ᾧ ἦν ἀλλὰ τοῦ ἐν ᾧ ἐστιν ὅπου δ' ἂν ᾖ ἡ ποιότης ἐν ὑποκειμένῳ ἐστίν.
Ὅταν ἕτερον καθ' ἑτέρου κατηγορῆται ὡς καθ' ὑποκειμένου ὅσα κατὰ τοῦ κατηγορουμένου λέγεται τοσαῦτα καὶ κατὰ τοῦ ὑποκειμένου λεχθήσεται.
Ἐπειδὴ αἱ κατηγορίαι καὶ βάθος ἔχουσι καὶ πλάτος  διὰ τοῦτο ὁ Ἀριστοτέλης κανόνα καὶ τοῦ πλάτους καὶ τοῦ βάθους ἡμῖν παραδίδωσι καὶ νῦν μὲν τοῦ βάθους ἐφεξῆς δὲ καὶ τοῦ πλάτους.
ἔστι δὲ ὁ κανὼν οὕτως ὅταν τὸ πρῶτον τοῦ δευτέρου κατηγορῆται ὡς καθ' ὑποκειμένου καὶ τὸ δεύτερον τοῦ τρίτου καὶ τὸ πρῶτον τοῦ τρίτου κατηγορηθήσεται ὡς καθ' ὑποκειμένου οἷον τὸ ἔμψυχον κατηγορεῖται τοῦ ζῴου καὶ τὸ ζῷον τοῦ ἀνθρώπου καὶ τὸ ἔμψυχον τοῦ ἀνθρώπου κατηγορηθήσεται.
καλῶς δὲ πρόσκειται ἐν τῷ κανόνι καθ' ὑποκειμένου εἰ γὰρ μέλλει ἀληθὴς εἶναι ὁ κανών δεῖ ἑκατέραν τῶν προτάσεων καθ' ὑποκειμένου εἶναι εἴτε γὰρ αἱ δύο ὦσιν ἐν ὑποκειμένῳ οὐδὲν συνάγεται ἀληθές εἴτε ἡ μία καθ' ὑποκειμένου ἡ δὲ λοιπὴ ἐν ὑποκειμένῳ καὶ ἢ ἡ μία ἢ ἡ δευτέρα οὐδὲ οὕτως ἀληθές τι συνάγεται.
καὶ δὴ εἰλήφθωσαν αἱ δύο ἐν ὑποκειμένῳ οἷον ὁ ἄνθρωπος λευκός τὸ λευκὸν δισύλλαβον ὁ ἄνθρωπος ἄρα δισύλλαβον ἐὰν συμπερανθῇ οὕτως ψεῦδος τὸ συναγόμενον.
εἰλήφθω πάλιν ἡμῖν ἐν ὑποκειμένῳ ἡ μία καὶ ἡ δευτέρα καθ' ὑποκειμένου οἷον ἡ ἄνθρωπος λευκός τὸ λευκὸν χρῶμα ὁ ἄνθρωπος ἄρα χρῶμα καὶ ἔστι ψεῦδος τὸ συναγόμενον.
εἰλήφθω πάλιν ἡ μὲν μία καθ' ὑποκειμένου οἷον ὁ ἄνθρωπος ζῷον ἡ δὲ δευτέρα ἐν ὑποκειμένῳ οἷον τὸ ζῷον δισύλλαβον οὐδὲν ἀληθές τι συνάγεται.
καὶ ἔχομεν διὰ τούτου τὸ ἀνάπαλιν τοῦ κανόνος οὗτος γὰρ πάντα τὰ ὄντα ὑπὸ τὰς δέκα κατηγορίας ἀνάγει ὥσπερ γὰρ ὁ κανὼν ἐδείκνυε τὸ πρῶτον τῷ δευτέρῳ ὑπάρχον καὶ τὸ δεύτερον τῷ τρίτῳ οὕτω καὶ διὰ τοῦ ἀνάπαλιν ἔστι δεῖξαι τὰ ὕστερα καὶ δεύτερα ὑπὸ τὰ πρῶτα ἀναγόμενα οἷον ὁ ἄνθρωπος ὑπὸ τὸ ζῷον τὸ δὲ ζῷον ὑπὸ τὸ ἔμψυχον καὶ τὸ σῶμα καὶ τὴν οὐσίαν καὶ ὁ ἄνθρωπος ὑπὸ τὴν οὐσίαν ἀναχθήσεται.
καὶ ἐπὶ τῶν ἄλλων κατηγοριῶν ὡσαύτως.
Ἀποροῦσι δέ τινες λέγοντες ὅτι ὁρίζεται τὸ καθ' ὑποκειμένου ὅτε λέγει εἰ τὸ πρῶτον τῷ δευτέρῳ ὑπάρχει καὶ τὸ δεύτερον τῷ τρίτῳ ὅτι καὶ τὸ πρῶτον τῷ τρίτῳ ὑπάρχει ἀλλὰ καὶ τὸ οὐκ ἐν ὑποκειμένῳ ὁρίζεται φημὶ δὴ τὴν οὐσίαν ἢ καὶ ὑποκείμενον ὅτε καταλέγει τὰ ἴδια τῆς οὐσίας αἱ γὰρ ὑπογραφαὶ ἐκ τῶν ἰδίων λαμβάνονται.
αὕτη ἡ ἀπορία.
λύομεν δὲ αὐτὴν οὕτως ὅτι κανών ἐστιν ὁ λεχθείς οὐχ ὁρισμὸς ἢ ὑπογραφή ἐν οὐδεμιᾷ γὰρ ὑπογραφῇ ἤτοι ὁρισμῷ τὸ ὁριστὸν ἤτοι τὸ τοῦ ὁριστοῦ ὄνομα ἐν αὐτῇ τῇ ὑπογραφῇ παραλαμβάνεται οὐδεὶς γὰρ λέγει ὅτι ἄνθρωπός ἐστι ζῷον ἄνθρωπος νῦν δὲ ἐν τῷ κανόνι πολλάκις τὸ ὁριστὸν παρελήφθη φημὶ τὸ καθ' ὑποκειμένου.
πρὸς δὲ τὴν ἄλλην φαμὲν ἀπορίαν ὅτι οὐδὲν τῶν ἰδίων τῆς οὐσίας ὧν καταλέγει ὑπογραφή ἐστι τῆς οὐσίας πάντα γὰρ ὅσα ἴδια αὐτῆς καταλέγει ἢ μόνῃ μὲν οὐσίᾳ ὑπάρχει οὐ πάσῃ δέ ἢ πάσῃ μὲν οὔ μόνῃ δὲ τῇ ὑπογραφῇ.
καὶ τὰ κυρίως ἴδια καὶ μόνῳ καὶ παντὶ καὶ ἀεὶ θέλουσιν ὑπάρχειν ὡς μεμαθήκαμεν.
Διττῆς δὲ οὔσης τῆς κατηγορίας τῆς μὲν καθ' ὑποκειμένου τῆς δὲ ἐν ὑποκειμένῳ ἡ ἐν ὑποκειμένῳ κατηγορία ἄλλο ἄλλῳ λέγουσα ὑπάρχειν οὐδεμίαν παρέχει ζήτησιν.
ἡ δὲ καθ' ὑποκειμένου κατηγορία θέλουσα δεῖξαι τὸ ἕτερον ὅπερ τὸ ἕτερον τοῦτ' ἔστι τὸ κατηγορούμενον ὅπερ τὸ ὑποκείμενον ζήτησιν παρέχει ἐρεῖ γάρ τις ποῖόν ἐστι τὸ κατηγορούμενον ζῷον τοῦ ἀνθρώπου αὐτὸ τὸ ἐγκατατεταγμένον ἢ ἄλλο καθολικώτερον εἰ μὲν γὰρ τὸ ἐγκατατεταγμένον ἀδολεσχία ἡ κατηγορία αὐτὴ ἑαυτῆς κατηγοροῦσα εἰ δὲ τὸ καθόλου συνεπεκταθήσεται τὸ μερικὸν τῷ καθόλου καὶ ἔσται τὸ μερικὸν ὅπερ τὸ καθόλου.
τοῦτο ἡμεῖς φαμεν ὅτι καθόλου τὸ κατηγορούμενον καὶ κοινότερον θέλει εἶναι τοῦ ὑποκειμένου καὶ ἰδικώτερον εἰ μὲν γὰρ κοινότερόν ἐστιν οὐκ ἔστιν ἀδολεσχία ἡ κατηγορία εἰ δὲ ἴδιόν ἐστιν ἑκάστου οὐ συνεπεκταθήσεται τὸ μερικὸν τῷ καθόλου ὡς ἐπὶ τοῦ κέντρου καὶ τοῦ σημείου τοῦ κύκλου τὸ γὰρ σημεῖον ἐκεῖνο πασῶν τῶν ἐξ αὐτοῦ εὐθειῶν ἐκλαβόμενον καὶ κοινόν ἐστιν ἁπασῶν καὶ ἴδιον ἑκάστης.
καὶ ἡ φωνὴ τοῦ κήρυκος καὶ κοινῇ ἐστιν ἅπασιν ἀκουστὴ καὶ ἰδίᾳ ἑκάστῳ καὶ ἐν πᾶσίν ἐστι κἀν τῷ ἀέρι μία οὖσα.
καὶ αὐτὸ δὲ τὸ δοκοῦν ἐξισάζειν ἴδιον καθολικώτερον δοκεῖ εἶναι ἐπειδὴ τὰ ἄρθρα τοῖς καθόλου προσδιορισμοῖς ἰσοδυναμοῦσιν ἐν γὰρ τῷ λέγειν ὁ ἄνθρωπος γελαστικόν οὐδὲν ἄλλο λέγομεν ἢ ὅτι πᾶς ἄνθρωπος γελαστικόν τὸ δὲ πᾶς ἀντὶ τοῦ ἕκαστος νοεῖται ἑκάστου δὲ ἀνθρώπου τὸ γελαστικὸν καθολικώτερον.
ἔστι δὲ καὶ ἄλλως εἰπεῖν ὅτι δύναται τὸ αὐτὸ καὶ καθολικώτερον εἶναι τοῦ ὑποκειμένου καὶ ἰδικὸν αὐτοῦ ἰδοὺ γὰρ ὁρῶμεν ὅτι ἡ ἀνείδεος ὕλη προϊοῦσα ἐκ τῆς οὐσίας πρότερον εἰδοποιεῖταί πως τὰς διαστάσεις προσλαμβάνουσα ποσουμένη εἶτα ποιοῦται εἶτα ποιεῖ τὸ ἔμψυχον σῶμα μετ' αὐτὸ τὸ ζῷον εἶτα ἐπὶ τούτοις τὸν ἄνθρωπον καὶ τὸν Σωκράτην ἔσχατον κἀκεῖ ἀποτελευτᾷ.
καὶ τὰ μὲν πρὸ τοῦ Σωκράτους πάντα εἰδοποιοῖς διαφοραῖς διαφέρει ἀλλήλων ὁ δὲ Σωκράτης τινὶ ἰδιοτροπίᾳ διαφέρει τῶν ἄλλων ἀνθρώπων ᾗτινι ἐπιφοιτᾷ τὸ εἶδος τὸ μερικὸν τοῦ τινὸς ἀνθρώπου μηκέτι ἄλλην κατὰ φύσιν διαφορὰν ἐπιδεχόμενον διὸ καὶ μένει ἀδιαίρετον.
καὶ ὅρα πῶς ἡ αὐτὴ ὕλη πᾶσιν ὑποκειμένη κοινῶς καὶ ἰδίᾳ ἑκάστῳ ὑπόκειται.
οὕτω καὶ ἐπὶ τοῦ ζῴου ἔχει ἢ τοῦ ἐμψύχου τὸ αὐτὸ καὶ κοινὸν καὶ ἴδιον ἑκάστου γίνεται κοινὸν μὲν ὡς πολλοῖς ὑπάρχον ἴδιον δὲ προσλαβὸν εἰδοποιοὺς διαφορὰς καὶ γινόμενον εἶδος ἄλλοτε ἄλλο κατ' ἀναλογίαν τῆς ὕλης πᾶσιν ὑποκείμενον κοινῶς καὶ ἰδίᾳ ἑκάστῳ.
ταῦτα ἔχει καὶ ἡ παροῦσα πρᾶξις.
Τῶν ἑτερογενῶν καὶ μὴ ὑπ' ἄλληλα τεταγμένων ἕτεραι τῷ εἴδει καὶ αἱ διαφοραί οἷον ζῴου καὶ ἐπιστήμης.
Μετὰ τὸν κανόνα τοῦ βάθους ἔρχεται καὶ ἐπὶ τὸν κανόνα τοῦ πλάτους.
καὶ ἐπειδὴ τὸ πλάτος αἱ διαφοραὶ ποιοῦσι διτταὶ δὲ αἱ διαφοραί  καὶ τὰ γένη δὲ διττά τὰ μὲν ὑπ' ἄλληλα τὰ δὲ οὐχ ὑπ' ἄλληλα ζητεῖ διὰ τούτων ὁ Ἀριστοτέλης πῶς ἔχουσιν αἵ τε συστατικαὶ διαφοραὶ καὶ αἱ διαρετικαὶ πρὸς τὰ ὑπ' ἄλληλα γένη καὶ οὐχ ὑπ' ἄλληλα καὶ ἀποφαίνεται λέγων ὅτι τῶν ἑτερογενῶν καὶ μὴ ὑπ' ἄλληλα τεταγμένων ἕτεραι τῷ εἴδει καὶ αἱ διαφοραί τῶν δὲ ὑπ' ἄλληλα τεταγμένων αἱ μὲν συστατικαὶ αἱ αὐταὶ πάντως αἱ δὲ διαιρετικαὶ ποτὲ μὲν αἱ αὐταὶ ποτὲ δὲ ἕτεραι.
ἑτέρων δὲ γενῶν ἀκουστέον τῶν ὑπὸ διαφόρους κατηγορίας ἀναγομένων  ὡς ζῷον καὶ ἐπιστήμη ἢ τὰ ὑπὸ τὴν αὐτὴν κατηγορίαν ἀναγόμενα ἀντιδιαιρούμενα δέ ὡς τὸ σῶμα καὶ ἀσώματον.
καὶ ἐπὶ μὲν τῶν ὑπὸ διαφόρους κατηγορίας ἀναγομένων καὶ αἱ συστατικαὶ καὶ αἱ διαιρετικαὶ πάντως ἕτεραί εἰσιν ὥσπερ ζῴου καὶ ἐπιστήμης ὧν αἱ κατηγορίαι διάφοροι αἱ μὲν γὰρ συστατικαὶ τοῦ ζῴου τὸ ἔμψυχον καὶ τὸ αἰσθητικόν αἱ δὲ διαιρετικαὶ τὸ λογικὸν καὶ τὸ ἄλογον θνητὸν καὶ ἀθάνατον τῆς δὲ ἐπιστήμης συστατικαὶ μὲν τὸ ἄπταιστον καὶ βέβαιον καὶ τὸ περὶ τὰ ἀεὶ ὡσαύτως ἔχοντα καταγίνεσθαι διαιρετικαὶ δέ ὡς διεῖλεν ἐν τῷ Γοργίᾳ ὁ Πλάτων ὅτι τῶν τεχνῶν αἱ μέν εἰσι μόνως λογικαί ὡς ἡ διαλεκτική αἱ δὲ μόνως πρακτικαί ὡς ἡ γραφική αἱ δὲ λογικαὶ ἅμα καὶ πρακτικαί.
καὶ τοῦτο τριχῶς ἢ γὰρ ἐπίσης ἔχουσι τῷ λόγῳ τὴν πρᾶξιν ὡς ἡ κιθαρῳδία καὶ ἡ πεττευτικὴ προλέγουσα τὰς βολὰς ὧν χρείαν ἔχει ἢ πλείονα ἔχει τὸν λόγον τῆς πράξεως ὡς ἡ ὑποκριτική ὡς ἐπὶ τοῦ ἃ δ' ἔλαβες ἀπόδος πατρὸς ἐμοῦ λαβὼν πάρα εἰπόντος τοῦ δὲ κατὰ τὸ σιωπώμενον ἀνανεύσαντος μόνον ἄπαγε πάλιν Ὀρέστης οὐ χρήματ' εἶπον ἢ τὸ ἀνάπαλιν πλείονα τὴν πρᾶξιν τοῦ λόγου ὡς ἐπὶ τῆς ἰατρικῆς μᾶλλον πρακτικῆς οὔσης ἢ λογικῆς ἣ λόγῳ μὲν διὰ τὴν διάγνωσιν χρῆται καὶ θεραπείαν ὁ γὰρ ἄριστα διαγνοὺς ἄριστα θεραπεύσει.
οὐ μόνον δὲ ἐπὶ τῶν ὑπὸ διαφόρους κατηγορίας ἀναγομένων ἑτέρων γενῶν ὁ κανὼν οὗτος ἀληθεύει ἀλλὰ καὶ ἐπὶ τῶν μὴ ὑπ' ἄλληλα.
μὴ ὑπ' ἄλληλα δέ ἐστι τὰ ἀντιδιαιρούμενα ὡς τὸ ἀσώματον τῷ σώματι καὶ τὸ ἔμψυχον τῷ ἀψύχῳ καὶ τὰ τοιαῦτα οὐδὲ γὰρ τελεῖ τὸ ἕτερον ὑπὸ τὸ ἕτερον ἐπὶ τούτων τοῦ γὰρ σώματος συστατικαὶ μὲν διαφοραὶ τὸ τριχῇ διαστατὸν τὸ θετὸν ἤτοι θέσιν ἔχον διαιρετικαὶ δὲ τὸ ἔμψυχον καὶ τὸ ἄψυχον.
τοῦ δὲ ἀσωμάτου διαιρετικαὶ μὲν τὸ θεῖον τὸ ἀγγελικόν συστατικαὶ δὲ πρὸ τῶν διαιρετικῶν οὖσαι τούτων τὸ ἀδιάστατον τὸ ἄθετον.
Διὸ καὶ ἀποροῦσι λέγοντες ὅτι καὶ ἐπὶ τῶν ὑπὸ μίαν κατηγορίαν ἀναγομένων ἀντιδιαιρουμένων δὲ καὶ μὴ ὑπ' ἄλληλα ὄντων δυνατὸν τὰς αὐτὰς εἶναι διαφοράς ἐὰν γὰρ διέλω τὸ ζῷον εἰς χερσαῖον καὶ ἔνυδρον εἶτα τὸ χερσαῖον εἰς ἔναιμον οἷον ἄνθρωπον ἵππον ἢ εἰς ἄναιμον οἷον μελίττας ἀκρίδας διέλω δὲ καὶ τὸ ἔνυδρον εἰς ἔναιμον οἷον λάβρακα θῦνον ὀρφὼν καὶ τὰ τοιαῦτα ἢ εἰς ἄναιμον οἷον σηπίαν τευθίδα κάραβον ἰδοὺ καὶ τῶν ἀντιδιαιρουμένων καὶ μὴ ὑπ' ἄλληλα ἑτέρων γενῶν αἱ αὐταὶ εὑρίσκονται διαφοραί.
κἂν διέλῃ τις τὸ ζῷον εἰς ἔναιμον καὶ ἄναιμον καὶ τὸ ἔναιμον διέλῃ εἰς ἔνυδρον καὶ χερσαῖον καὶ τὸ ἄναιμον ὁμοίως διέλῃ εἰς ἔνυδρον καὶ χερσαῖον καὶ οὕτως πάλιν εὑρίσκονται αἱ αὐταὶ τῶν αὐτῶν ἀντιδιαιρουμένων αἱ διαφοραί καὶ τὰ παραδείγματα δῆλα.
τί οὖν φαμεν πρὸς ταῦτα ὅτι ἑτέρας τῷ εἴδει διαφορὰς ὁ Ἀριστοτέλης λέγει τὰς ποιούσας ἕτερα εἴδη ἀεὶ διαφέροντα ἀλλήλων καὶ μηδέποτε ταὐτὸν ὄντα τὸ γὰρ ἔναιμον τὸ χερσαῖον τῷ ἐναίμῳ τῷ ἐνύδρῳ οὐδέποτέ ἐστι ταὐτὸν τῷ εἴδει οὐδὲ τὸ ἀνάπαλιν τὸ ἄναιμον τὸ ἔνυδρον τῷ χερσαίῳ τῷ ἀναίμῳ ταὐτόν ἐστί ποτε τῷ εἴδει.
αἱ διαφοραὶ δὲ οὐχ ὅτι αἱ αὐταὶ διαφέρουσιν ἀλλήλων πῶς γὰρ τὸ ἔναιμον τοῦ ἐναίμου διοίσει ὡς ἔναιμον εἰ μὴ προσλάβῃ ἰδιώματά τινα καὶ γίνηται ποῦ μὲν ἄνθρωπος ποῦ δὲ ἰχθύς εἰ τύχοι δεῖ δὲ καὶ τοῦτο ἐπίστασθαι ὥς φησιν Εὐστάθιος ὁ φιλόσοφος ὑπομνηματίσας τὰς Κατηγορίας ὅτι ὅταν λέγῃ ὁ Ἀριστοτέλης τῶν δέ γε ὑπ' ἄλληλα οὐδὲν κωλύει τὰς αὐτὰς εἶναι ὅτι περὶ τῶν διαιρετικῶν λέγει οὐ περὶ τῶν συστατικῶν αἱ γὰρ συστατικαὶ μέρη εἰσίν ὥσπερ τὸ ἔμψυχον καὶ τὸ αἰσθητικὸν τοῦ ζῴου μέρη γὰρ ταῦτα τοῦ ζῴου δοκεῖ εἶναι ὡς συμπληρωτικὰ αὐτοῦ οὐκέτι δὲ διαφοραὶ αὐτοῦ ἐάν τις ἀκριβῶς θεωρήσῃ.
αἱ δὲ διαιρετικαὶ κυρίως διαφοραί εἰσιν ὡς διαφόρων εἰδῶν ποιητικαί.
ἐπὶ τούτων οὖν τῶν διαιρετικῶν ἐν τοῖς ὑπαλλήλοις δυνατόν ποτε τὰς αὐτὰς εἶναι διαιρετικὰς τοῦ ὑπεράνω καὶ τοῦ ὑποκάτω ἐὰν γὰρ διέλω τὸ ζῷον εἰς πτηνὸν καὶ ἔνυδρον οὐ δύναμαι τὰς αὐτὰς ποιῆσαι διαιρετικὰς τοῦ ζῴου ἁπλῶς πτηνοῦ καὶ ἐνύδρου οὔτε γὰρ τὸ πτηνὸν εἰς λογικὸν καὶ ἄλογον διαιρεθῆναι δυνατὸν οὔτε τὸ ἔνυδρον ἐάν τις τὸ ζῷον τὸ εἰς αὐτὰ διαιρεθὲν ἐπιτηδεύῃ διελεῖν εἰς λογικὸν καὶ ἄλογον ἀδύνατον γάρ.
εἰ δὲ διέλω τὸ ζῷον εἰς χερσαῖον καὶ ἔνυδρον τὸ χερσαῖον δύναμαι διελεῖν εἰς λογικὸν καὶ ἄλογον εἰς γὰρ ἄνθρωπον καὶ ἵππον.
διαιρῶ δὲ καὶ τὸ ζῷον εἰς λογικὸν καὶ ἄλογον  καὶ ἰδοὺ αἱ αὐταὶ εὑρίσκονται τοῦ ζῴου καὶ τοῦ ὑποκάτω διαφοραί τὸ λογικὸν καὶ τὸ ἄλογον τοῦ ζῴου καὶ τοῦ χερσαίου τοῦ ἐκ τῆς διαιρέσεως τοῦ ζῴου καταγομένου καὶ τὸ χερσαῖον γὰρ διαιρεῖται εἰς λογικὸν καὶ ἄλογον.
Ἄλλαι οὖν εἰσιν αἱ συστατικαὶ τούτων καὶ διαιρετικαὶ διαφοραί αἱ γὰρ τοῦ ἀσωμάτου διαφοραί κἂν συστατικαὶ ὦσι κἂν διαιρετικαί οὔκ εἰσιν αἱ αὐταὶ ταῖς διαιρετικαῖς καὶ συστατικαῖς τοῦ σώματος.
ὑπ' ἄλληλα δέ ἐστι τὰ κατὰ βάθος προϊόντα ὡς τὸ σῶμα τὸ ἔμψυχον τὸ ζῷον ὁ ἄνθρωπος.
ἐπὶ δὲ τῶν ὑπ' ἄλληλα αἱ μὲν συστατικαὶ πάντως αἱ αὐταί  αἱ δὲ διαιρετικαὶ ποτὲ μὲν αἱ αὐταὶ ποτὲ δὲ ἕτεραι ἐὰν γὰρ διέλῃς τὸ ζῷον εἰς λογικὸν καὶ ἄλογον οὐ δύνασαι διελεῖν τὸ λογικὸν εἰς λογικὸν καὶ ἄλογον διὸ ἕτεραι.
εἰ δὲ διέλῃς τὸ ζῷον εἰς θνητὸν καὶ ἀθάνατον καὶ τὸ λογικὸν εἰς θνητὸν καὶ ἀθάνατον αἱ αὐταί εἰσιν.
ὅταν οὖν λέγῃς ὦ Ἀριστότελες τῶν δέ γε ὑπ' ἄλληλα τεταγμένων οὐδὲν κωλύει τὰς αὐτὰς εἶναι περὶ τῶν συστατικῶν λέγεις ἢ τῶν διαιρετικῶν εἰ μὲν περὶ τῶν συστατικῶν ἐπειδὴ αὗται πάντως αἱ αὐταί τί βούλεται τὸ οὐδὲν κωλύει ἐπὶ μέσου ἀεὶ λεγόμενον εἰ δὲ περὶ τῶν διαιρετικῶν τί ἐροῦμεν πρὸς τὸν κανόνα τοῦ βάθους περὶ τῶν συστατικῶν εἰρημένον καὶ λέγομεν ὅτι μήποτε δι' ἀμφότερα καὶ διὰ μὲν τὰς διαιρετικὰς τὸ οὐδὲν κωλύει διὰ δὲ τὰς συστατικὰς ὅτι πάντως αἱ αὐταί ὡς ἔχει ὁ κανὼν τοῦ βάθους.
ἀποροῦσι δέ τινες ὅτι διὰ τί προέταξε τὸ ἀποφατικὸν τοῦ καταφατικοῦ.
καὶ λέγομεν ὅτι ὡς ἀναγκαῖον ἐνδεχομένου πάντως γὰρ ἐπὶ τῶν ἀποφατικῶν τοῦτ' ἔστι τῶν μὴ ὑπ' ἄλληλα φημί ἄλλαι εἰσὶ καὶ ἄλλαι ἐπὶ δὲ τοῦ καταφατικοῦ φημὶ τοῦ ὑπαλλήλου ἐνδέχεται τὰς διαιρετικὰς καὶ τὰς αὐτὰς εἶναι καὶ ἑτέρας.
καὶ διὰ τί τὸ μὲν ἀναγκαῖον τὸ δὲ ἐνδεχόμενον ἐπειδὴ τὸ τῇ συναντιθέσει ἀντίστροφον ἀεὶ ἀπὸ τοῦ ἑπομένου γινόμενον αὐτὸς ἐκ τοῦ ἡγουμένου ἐποίησεν εἶπε γὰρ ὅτι τῶν ἑτερογενῶν καὶ τῶν μὴ ὑπ' ἄλληλα τεταγμένων ἕτεραί εἰσι πάντως αἱ διαφοραὶ ἀμφότεραι  ὀφείλων εἰπεῖν ὅτι ὧν δὲ αἱ αὐταί εἰσι διαφοραί ταῦτα ὑπ' ἄλληλα.
καλῶς δὲ πρόσκειται ὅτι ἕτεραι τῷ εἴδει ἵνα τὰς οὐσιώδεις λάβωμεν διαφοράς εἰ γὰρ μὴ ταύτας ἀλλὰ συμβεβηκυίας λάβωμεν δυνατὸν τῶν ὑπὸ διαφόρους κατηγορίας ἀναγομένων τὰς αὐτὰς εἶναι διαφοράς διαιρῶ γὰρ τὸ ζῷον εἰς ὑπόπουν καὶ ἄπουν καὶ τὸ σκεῦος εἰς ὑπόπουν καὶ ἄπουν καὶ τὸ μὲν ζῷον ἀνάγεται ὑπὸ τὴν οὐσίαν τὸ δὲ σκεῦος ὡς ὄργανον ὑπὸ τὸ πρός τι.
δεῖ δὲ καὶ τοῦτο εἰδέναι ὅτι ὑπάλληλον ἑνικῶς μᾶλλον δεῖ λέγειν ἢ ὑπάλληλα πληθυντικῶς τὰ γὰρ ὑπάλληλα δοκοῦσιν ὑφ' ἑαυτὰ ἀνάγεσθαι ὅπερ ἀδύνατον οὐδὲ γὰρ τὸ ζῷον ὑπὸ τὸ λογικὸν τελεῖ ποτε εἰ καὶ τὸ λογικὸν ὑπὸ τὸ ζῷον.
ταῦτα ἔχει ἡ πρᾶξις.
Διελὼν ὁ Ἀριστοτέλης τὰ λεγόμενα εἰς τὰ μετὰ συμπλοκῆς καὶ ἄνευ συμπλοκῆς καὶ τὰ ὄντα εἰς καθόλου οὐσίαν καὶ μερικὴν οὐσίαν καθόλου συμβεβηκὸς καὶ μερικὸν συμβεβηκός διαιρεῖ τὰ ἄνευ συμπλοκῆς εἰς δέκα κατηγορίας.
καὶ ἀποροῦσιν ὅτι διὰ τί ἀνωτέρω μὴ ἐπεξῆλθε πάσῃ τῇ διαιρέσει ὅτε διῄρει τὰ λεγόμενα καὶ τὰ ὄντα.
καὶ λέγομεν ὅτι ἀναγκαίως τελευταίαν ἐφύλαξε τὴν διαίρεσιν ταύτην ἵνα λήξῃ μὲν τὸ πρῶτον τμῆμα εἰς ψιλὴν ἀπαρίθμησιν τῶν κατηγοριῶν ἄρξηται δὲ τὸ δεύτερον αὐτῆς τῆς ἀκριβοῦς διδασκαλίας ὥσπερ γὰρ οἱ ἄριστοι τῶν γραφέων πρὸ τῆς τελείας μορφῆς τῆς διὰ τῶν χρωμάτων ἀμυδρὰν ἔννοιαν παρέχονται τοῦ γραφησομένου διὰ τῆς σκιαγραφίας ἢ λευκογραφίας οὕτω καὶ ὁ Ἀριστοτέλης λόγῳ ὑπογράφων τὰ πράγματα ἀμυδρὰν ἔμφασιν ἡμῖν παρέχει τῶν κατηγοριῶν ἡ μὲν γὰρ παχυμερὴς αὐτῶν διδασκαλία ἐπὶ ψιλῶν τῶν παραδειγμάτων πρόεισι μόνον ἡ δὲ λεπτομερὴς τά τε ἴδια καταλέγει ἑκάστης καὶ τὴν διαίρεσιν ἵνα καὶ τὰ ὑπάρχοντα ἐν ταῖς κατηγορίαις γνῶμεν διὰ τῶν ἰδίων καὶ τὰ οἷς αὗται ὑπάρχουσι διὰ τῆς διαιρέσεως.
ἀλλ' αὐτὸς μὲν Ἀριστοτέλης ἐπὶ παραδειγμάτων ποιεῖται τὴν ἀπαρίθμησιν τῶν δέκα κατηγοριῶν φέρε δὲ ἡμεῖς ἐφ' ἑνὸς καὶ τοῦ αὐτοῦ παραδείγματος ποιησώμεθα τὴν διδασκαλίαν ἐπὶ τοῦ Σωκράτους αὐτὸς γὰρ οὐσία ἐστὶν ὡς ἄνθρωπος καὶ ποσὸν ὡς δίπηχυς ἢ τρίπηχυς καὶ ποιὸν ὡς λευκὸς ἢ μουσικὸς καὶ πρός τι ὡς πατὴρ ἢ ὡς υἱὸς καὶ ποιεῖ ὡς τέμνων καὶ πάσχει ὡς τεμνόμενος καὶ κεῖται ὡς καθήμενος ἢ ἑστὼς ἢ ἀνακεκλιμένος  καὶ ἔχει ὡς ὑποδεδεμένος ἢ ἠμφιεσμένος ἢ ἔχων δακτύλιον καὶ ποῦ ὡς Λυκείῳ διδάσκων καὶ ποτὲ ὡς ἐπὶ τῶν Πελοποννησιακῶν χρόνων γεγονώς.
τοῦ δὲ Ἀριστοτέλους ψιλὴν ἀπαρίθμησιν ποιησαμένου τῶν κατηγοριῶν ὅτι δέκα καὶ τὴν αἰτίαν μὴ προσθέντος διὰ τί δέκα φέρε ἡμεῖς καὶ τὴν αἰτίαν προσθῶμεν διὰ τί δέκα.
δείκνυμεν δὲ τοῦτο ἐκ διαιρέσεως τοιαύτης τὸ ὂν ἢ ἐν ὑποκειμένῳ ἢ οὐκ ἐν ὑποκειμένῳ.
καὶ εἰ μὲν μὴ  ἐν ὑποκειμένῳ ποιεῖ τὴν οὐσίαν εἰ δὲ ἐν ὑποκειμένῳ ἢ καθ' ἑαυτὸ ἢ οὐ καθ' ἑαυτό.
καὶ εἰ μὲν καθ' ἑαυτό ἢ μεριστὸν ἢ ἀμέριστον.
καὶ εἰ μὲν μεριστόν ποιεῖ τὸ ποσόν εἰ δὲ ἀμέριστον ποιεῖ τὸ ποιόν κἂν γὰρ δοκῇ τὸ ποιὸν μεριστὸν εἶναι διὰ τὴν ὕλην ἐστὶ μεριστόν.
εἰ δὲ οὐ καθ' ἑαυτό ἢ σχέσις ἐστὶ μόνη καὶ ποιεῖ τὰ πρός τι ἢ κατὰ σχέσιν ἄλλων νοεῖται καὶ ποιεῖ τὰς λοιπὰς ἓξ κατηγορίας τεσσάρων γὰρ οὐσῶν ἁπλῶν κατηγοριῶν οὐσίας ποσοῦ ποιοῦ πρός τι ἐκ τῆς συμπλοκῆς τούτων αἱ λοιπαὶ ἀπογεννῶνται ἐξ οὐσίας καὶ ποσοῦ τὸ ποῦ καὶ ποτέ ἐξ οὐσίας καὶ ποιοῦ τὸ ποιεῖν καὶ πάσχειν ἐξ οὐσίας καὶ τῶν πρός τι τὸ ἔχειν καὶ τὸ κεῖσθαι.
διὸ καὶ ἀποροῦσιν ὅτι πῶς λέγομεν ὅτι ἁπλαῖ αἱ δέκα εἰσὶ κατηγορίαι εἴ γε αἱ τέσσαρες μόναι εἰσὶν ἁπλαῖ αἱ δὲ ἓξ σύνθετοι.
καὶ λέγομεν ὅτι συνθέτους αὐτὰς καλοῦμεν διότι ἔμφασιν ἡμῖν συνθέσεως εἰσάγουσιν ἐπειδὴ αὐταὶ ἁπλαῖ εἰσιν οὐ γὰρ κατηγορία τὸ ἐν τόπῳ ὂν οὐδὲ τὸ ἐν χρόνῳ  ἀλλὰ τὸ ἐν τόπῳ εἶναι καὶ τὸ ἐν χρόνῳ διὰ γὰρ τοῦτο καὶ ἀπαρεμφάτοις ὀνόμασιν ὠνόμασεν αὐτὰ ὁ Ἀριστοτέλης ἵνα μὴ τῷ ἐφέλκεσθαι πρόσωπον σύνθεσίν τινα εἰσαγάγῃ οἷον τὸ ποεῖν καὶ τὸ πάσχειν καὶ τὸ ἔχειν καὶ τὸ κεῖσθαι ἅπερ ἀπαρέμφατά εἰσιν.
ἐπειδὴ δὲ μὴ γένος τὸ ὂν τῶν δέκα κατηγοριῶν δύνανται καὶ τάξιν ὑποδέχεσθαι προτέρα ἡ οὐσία ὡς ὑποκείμενον πᾶσι δεύτερον τὸ ποσόν ἐπειδὴ καὶ ἡ ἀνείδεος ὕλη πρότερον ποσοῦται εἶθ' οὕτως ποιοῦται τρίτον τὸ ποιὸν καὶ τοῦ πρός τι πρότερον ἐπειδὴ καὶ τὸ καθ' αὑτὸ τοῦ ἐν σχέσει πρότερον.
ἀλλ' εἰ ταῦτα οὕτω προτέτακται τὰ ἐξ οὐσίας καὶ ποσοῦ τῶν ἐξ οὐσίας καὶ ποιοῦ καὶ τὰ ἐξ οὐσίας καὶ ποιοῦ τῶν ἐξ οὐσίας καὶ πρός τι.
καὶ ταῦτα μὲν ἐν τούτοις.
Ἐφ' οἷς μετὰ τὴν διαίρεσιν τῶν κατηγοριῶν καὶ τὸ πλῆθος ὅτι δέκα καὶ οὔτε πλείους οὔτε ἐλάττους ὡς ἐδείξαμεν φέρε τὰς εἰωθυίας ἀπορίας φέρεσθαι κατὰ τῶν κατηγοριῶν ἀπορήσαντες εἴπωμεν τὰς λύσεις αὐτῶν.
ἀποροῦσι τοίνυν οἱ μειονεξίαν αὐτῶν κατηγοροῦντες ὅτι διὰ τί μὴ ἕνδεκα αἱ κατηγορίαι προστιθεμένου τοῦ ἔχεσθαι τί δήποτε γὰρ τῷ μὲν ποιεῖν τὸ πάσχειν ἀντέταξε τῷ δὲ ἔχειν τὸ ἔχεσθαι οὐκέτι καὶ λύει τοῦτο Συριανὸς λέγων ὅτι ὑπὸ τὸ κεῖσθαι ἀνάγεται τὸ ἔχεσθαι ἔχομεν δὲ μίαν κατηγορίαν τὸ κεῖσθαι τὸ γὰρ ἐχόμενον ἐν τῷ ἔχοντι κεῖται οἷον ἔχει τις δακτύλιον ἢ ἱμάτιον ἢ ὑποδήματα ταῦτα ἐν τῷ ἔχοντι κεῖνται.
ἄλλοι ἀποροῦσιν οἱ πλεονεξίαν αὐτῶν κατηγοροῦντες διὰ τί μὴ ἐννέα αἱ κατηγορίαι τοῦ ποιεῖν καὶ πάσχειν ὑπὸ τὸ κινεῖσθαι ἀναγομένων ἀμφότερα γὰρ κινοῦνται καὶ τὸ ποιοῦν καὶ τὸ πάσχον.
πρὸς ὅ φαμεν ὅτι οὐχ ἣν κίνησιν κινεῖται τὸ ποιοῦν κινεῖται καὶ τὸ πάσχον οὐδὲ ἣν κίνησιν κινεῖται τὸ πάσχον ταύτην ἀντιδρᾷ καὶ τὸ ποιοῦν οἷον τὸ πῦρ θερμαίνει ἀλλ' οὐ καθὸ θερμαίνει ψύχεται οὐδὲ πάλιν ἡ χιὼν καθὸ ψύχει θερμαίνεται καθόλου γὰρ οὐδὲν τῶν ὄντων καθὸ ποιεῖ καὶ πάσχει οὐδὲ καθὸ πάσχει καὶ ποιεῖ.
ἄλλοι δὲ διὰ τί μὴ ὀκτὼ αἱ κατηγορίαι τοῦ ποιεῖν καὶ τοῦ πάσχειν ὑπὸ τὰ πρός τι ἀναγομένων.
πρὸς ὅ φαμεν ὅτι τὸ ποιοῦν καὶ τὸ πάσχον τῶν πρός τι τὸ δὲ ποιεῖν καὶ τὸ πάσχειν τὰ ἀπαρέμφατα οὐ πρός τι.
ἄλλοι δὲ διὰ τί μὴ ἓξ αἱ κατηγορίαι τοῦ ἔχειν καὶ τοῦ κεῖσθαι ὑπὸ τὰ πρός τι ἀναγομένων.
ἡ αὐτὴ δὲ λύσις ὅτι τὸ ἔχον καὶ τὸ κείμενον τῶν πρός τι τὸ δὲ ἔχειν καὶ τὸ κεῖσθαι τὰ ἀπαρέμφατα οὐ πρός τι.
ἄλλοι διὰ τί μὴ πέντε αἱ κατηγορίαι ὡς ὁ Γαληνός οὐσία ποσὸν ποιὸν πρός τι πρός τί πως ἔχον.
πρὸς ὅ φαμεν ὅτι οὐ δύναται τὸ πρός τί πως ἔχον γένος εἶναι τῶν λοιπῶν κατηγοριῶν ἐν γὰρ τοῖς ὡς γένος εἰς εἴδη διαιρουμένοις οὐκ ἔστι τάξις οὐδὲ τὸ πρότερον καὶ τὸ δεύτερον ἐπὶ δὲ τῶν συνθέτων κατηγοριῶν ἔστι τάξις πρότεραι γὰρ αἱ ἐξ οὐσίας καὶ ποσοῦ τῶν ἐξ οὐσίας καὶ ποιοῦ καὶ αἱ ἐξ οὐσίας καὶ ποιοῦ τῶν ἐξ οὐσίας καὶ πρός τι.
εἰ δέ τις εἴποι τέσσαρας κατηγορίας μόνον οὐσίαν ποσὸν ποιὸν πρός τι τὰς δὲ ἓξ ὡς σχετικὰς ὑπὸ τὰ πρός τι ἀνάγεσθαι ῥητέον ὅτι ἐπὶ τῶν πρός τι ψιλὴ σχέσις ἐστίν ἐπὶ δὲ τῶν λοιπῶν ἓξ κατηγοριῶν οὐκ ἔστι ψιλὴ σχέσις ἀλλὰ σχέσις μεθ' ὕλης οὐσία μετὰ ποσοῦ οὐσία μετὰ ποιοῦ οὐσία μετὰ τῶν πρός τι.
ἄλλοι διὰ τί μὴ τέσσαρες αἱ κατηγορίαι ὥς φησιν ὁ Πλωτῖνος οὐσία ποσὸν ποιὸν πρός τι αἱ γὰρ λοιπαὶ ἐκ τῆς συμπλοκῆς τούτων ἐγένοντο.
καὶ λύει ὁ αὐτὸς λέγων ὅτι κἂν σύνθετοι ὦσιν ἀλλ' οὖν ἁπλῆ ἡ νόησις αὐτῶν ἄλλο δὲ εἶδος τοῦ ἁπλοῦ παρὰ τὸ σύνθετον καὶ ἄλλο τὸ σύνθετον ἄλλο γὰρ ἄνθρωπος εἶναι καὶ ἄλλο ψυχὴ εἶναι ἄλλο σώματι εἶναι καὶ ἄλλο ἀνθρώπῳ εἶναι.
ἕτεροί φασι διὰ τί μὴ τρεῖς αἱ κατηγορίαι οὐσία ποσὸν ποιόν τὰ γὰρ πρός τι οἰκείαν ὕλην μὴ ἔχοντα ἐν τούτοις θεωρεῖται.
πρὸς οὕς φαμεν ὅτι κἂν οἰκείαν ὕλην μὴ ἔχωσιν ἀλλ' οὖν ἄλλο εἶδος τῶν πρός τι τὰ δὲ πράγματα τῷ εἴδει κρίνεται οὐ τῇ ὕλῃ ἄνθρωπος γὰρ καὶ βοῦς καὶ ἵππος κοινὴν ἔχοντες τὴν ὕλην διάφορον εἶδος ἔχουσιν.
ἄλλοι φασὶ διὰ τί μὴ δύο αἱ κατηγορίαι οὐσία καὶ συμβεβηκός.
καὶ λέγομεν ὅτι οὐ δύναται τὸ συμβεβηκὸς γένος εἶναι τῶν ἐννέα οὐδέποτε γὰρ ἀπὸ τῶν εἰδῶν τῶν ἀπὸ γένους καταγομένων τὰ μὲν καθ' αὑτὰ τὰ δὲ κατὰ συμβεβηκότα εὑρήσεις ἀλλ' ἢ πάντα καθ' αὑτά ὡς τὰ μέρη τῆς οὐσίας ἢ πάντα ἐν σχέσει ὡς τὰ μέρη τοῦ πολυπλασίου τὸ διπλάσιον τὸ τριπλάσιον τὸ τετραπλάσιον ἐπὶ δὲ τῶν ἐννέα κατηγοριῶν τὰ πρός τι μόνον ἐν σχέσει εἰσίν.
ἕτεροι διὰ τί μὴ μία κατηγορία τὸ ὂν διὰ πάντων διῆκον.
καὶ λέγομεν ὅτι οὐ δύναται τὸ ὂν γένος εἶναι τῶν δέκα κατηγοριῶν.
τούτου δὲ καὶ αἱ αἰτίαι εἴρηνται ἡμῖν ἀνωτέρω.
ἐν οἷς καὶ ἡ παροῦσα πρᾶξις.
Ἓξ δέ τινα κεφάλαια δεῖ προλαβεῖν τοῦ περὶ τῆς οὐσίας λόγου πρῶτον μὲν διὰ τί ἀπὸ οὐσίας ἤρξατο ὁ Ἀριστοτέλης δεύτερον ποσαχῶς ἡ οὐσία καὶ περὶ ποίας αὐτῷ ὁ λόγος τρίτον διὰ τί φιλοκαθόλου ὢν ὁ Ἀριστοτέλης καὶ προτάττων ἀεὶ τὰ καθόλου τῶν μερικῶν  νῦν τὰ ἐναντία ποιεῖ καὶ τὴν μερικὴν προτάττει οὐσίαν τέταρτον εἰ δύναται ὡς γένος ἡ οὐσία διαιρεθῆναι δόξει γὰρ μὴ δύνασθαι ἐπὶ γὰρ τῶν ὡς γένος εἰς εἴδη διαιρουμένων οὐκ ἔστι τάξις ἐπὶ δὲ τῆς οὐσίας τῶν μερῶν ἔστι τάξις καὶ οὐ μόνον τάξις ἔστιν ἀλλὰ καὶ ὀνόματα ἔλαχον τοιαῦτα πρῶτον καὶ δεύτερον οὐσία πέμπτον εἰ μὴ ὡς γένος δύναται διαιρεθῆναι κατὰ ποῖον εἶδος διαιρέσεως διαιρεῖται εἰς πρῶτον καὶ δεύτερον ἕκτον εἰ ὑγιῶς ἔχει ὁ ἀποδεδομένος τῆς οὐσίας ὁρισμός ὅτι οὐσία ἐστὶν ἥτις οὐδὲ καθ' ὑποκειμένου λέγεται οὐδὲ ἐν ὑποκειμένῳ ἐστί δόξει γὰρ μὴ ὑγιῶς ἔχειν διότι οὐ τὸ τί ἐστιν ἡ οὐσία λέγει ἀλλὰ τί οὐκ ἔστιν ὅπερ ὑπάρχει καὶ τῷ μηδαμῇ μηδαμῶς ὄντι τὸ γὰρ ὅλως μὴ ὂν οὐδὲ καθ' ὑποκειμένου λέγεται οὐδὲ ἐν ὑποκειμένῳ ἐστί.
ταῦτα δεῖ τὰ ἓξ προλαβεῖν καὶ ἀρκτέον ἀπὸ τοῦ πρώτου διὰ τί ἀπὸ τῆς οὐσίας ἤρξατο.
καὶ λέγομεν τούτου τρεῖς αἰτίας ἢ ὅτι προηγεῖσθαι δεῖ τὸ αὐθυπόστατον τοῦ ἑτεροϋποστάτου ἢ ὅτι μία μὲν ἡ οὐσία πολλὰ δὲ τὰ συμβεβηκότα προηγεῖται δὲ τὸ ἓν τῶν πολλῶν ἢ ὅτι φύσει προτερεύει ἡ οὐσία τῶν συμβεβηκότων συνεισφέρεται γὰρ καὶ οὐ συνεισφέρει συναναιρεῖ καὶ οὐ συναναιρεῖται.
δεύτερον ἦν κεφάλαιον ποσαχῶς ἡ οὐσία καὶ περὶ ποίας αὐτῷ ὁ λόγος.
δεῖ οὖν εἰδέναι ὅτι ἑξαχῶς ἡ οὐσία λέγεται ἡ γὰρ οὐσία ἢ πᾶσαν ὕπαρξιν δηλοῖ ἥτις καὶ κατὰ συμβεβηκότων φέρεται ὡς καὶ αὐτῶν διὰ τὸ ὑφεστάναι οὐσιῶν λεγομένων ἢ τὴν μὴ ἐν ὑποκειμένῳ φύσιν τὴν ἀντιδιαιρουμένην τοῖς συμβεβηκόσιν αὕτη δὲ ἡ μὴ ἐν ὑποκειμένῳ φύσις ἢ ἁπλῆ ἐστιν ἢ σύνθετος καὶ εἰ μὲν ἁπλῆ ἢ κρείττων τῆς συνθέτου ἢ χείρων τῆς συνθέτου κρείττων μὲν ὡς θεὸς νοῦς ψυχή χείρων δὲ ὡς ὕλη καὶ εἶδος.
χείρονα δὲ ταῦτα τῆς συνθέτου ἐπειδὴ διὰ τὴν σύνθεσιν παρελήφθησαν καθόλου γὰρ ἔστιν εἰπεῖν ὅτι ὅσα διά τινος χρείαν παραλαμβάνονται χείρονά εἰσιν ἐκείνου τοῦ δι' ὃ παρελήφθησαν ὡς χαλινοποιητικὴ ἱππικῆς χείρων καὶ δρυτομικὴ ναυπηγικῆς.
οὕτως μὲν ἡ ἁπλῆ.
σύνθετος δὲ ἢ καθ' ἑαυτήν ὡς Σωκράτης Πλάτων Ἀλκιβιάδης ἢ σχετική ὡς ὁ τὶς ἄνθρωπος καὶ ὁ τὶς ἵππος τὸ γὰρ τὶς πρὸς τὸ πᾶς λέγεται ὅπερ ἐστὶ σχέσεως.
ἔστι τις καὶ οὐσία ἕκτη περιεκτικὴ τῆς συνθέτου καὶ σχετικῆς.
τοσαυταχῶς τῆς οὐσίας λεγομένης περὶ ποίας τῷ Ἀριστοτέλει ὁ λόγος καὶ λέγομεν ὅτι οὐ περὶ τῆς πᾶσαν ὕπαρξιν δηλούσης  οὐ περὶ τῆς συνθέτου καὶ καθ' αὑτήν  ἀλλὰ περὶ τῆς συνθέτου καὶ σχετικῆς οἷον τοῦ τινὸς ἀνθρώπου αὕτη γὰρ καὶ πρότασιν ποιεῖ περὶ ἣν καὶ ἡ διαλεκτικὴ καταγίνεται ἡ γὰρ διαλεκτικὴ οὐ τὰς φύσεις ζητεῖ ἀλλὰ τὰς σχέσεις τῶν οὐσιῶν σιωπάσθωσαν γὰρ αἱ διαφοραὶ ὡς μήτε περιέχουσαι κυρίως  μήτε συνεγνωσμέναι τῷ πολλῷ ἀνθρώπῳ ὁ γὰρ πολὺς ἄνθρωπος λογικὸν μὲν ζῷον εἰπεῖν οἶδε λογικότητα δὲ εἰπεῖν οὐκ οἶδεν.
ἔστι δὲ ἕκτη οὐσία ἡ περιεκτικὴ τῆς συνθέτου καὶ σχετικῆς τὰς γὰρ διαφορὰς ἐδείξαμεν μὴ περιέχειν αὕτη δὲ ἡ ἕκτη οὐσία γενικὴ λέγεται καὶ εἰδική.
ταύτην καλεῖ δευτέραν οὐσίαν ὁ Ἀριστοτέλης.
εἰ δὲ ἀπορήσει τις διὰ τί μὴ καὶ αὕτη ὑπὸ τὴν διαίρεσιν ἔπεσε λέγομεν ὅτι οὐκ ἠδύνατο ἐν πᾶσι γὰρ τοῖς ἀντιδιῃρημένοις σκέλεσι θεωρεῖται καὶ οὐκ ἠδύνατο ἑνὶ σκέλει ἀντιδιαιρεθῆναι δύναται γὰρ αὐτὴ καὶ ἁπλῆ εἶναι καὶ σύνθετος καὶ κρείττων τῆς συνθέτου καὶ χείρων τῆς συνθέτου οὖσα ἁπλῆ μὲν ὅταν λαμβάνηται γενικωτάτη σύνθετος δὲ ὅταν λαμβάνηται εἰδικωτάτη κρείττων τῆς συνθέτου ὅταν λαμβάνηται πρὸ τῶν πολλῶν χείρων τῆς συνθέτου ὅταν λαμβάνηται ἐπὶ τοῖς πολλοῖς.
ἐν οἷς σὺν θεῷ καὶ ἡ παροῦσα πρᾶξις.
Τρίτον ἦν κεφάλαιον τῶν προτεθέντων ζητῆσαι διὰ τί φιλοκαθόλου ὢν ὁ Ἀριστοτέλης καὶ ἀεὶ προτάττων τὰ καθόλου τῶν μερικῶν νῦν τὴν μερικὴν καὶ ἄτομον οὐσίαν προτάσσει τῆς καθόλου.
καὶ λύομεν τοῦτο οὕτως ἢ ὅτι τῇ πρὸς ἡμᾶς τάξει ἐχρήσατο πρὸς ἡμᾶς γὰρ αὕτη πρώτη πρῶτον γὰρ τοῖς μερικοῖς ἐντυγχάνομεν καὶ οὕτως τοῖς καθόλου ἢ καὶ ἄλλως ὅτι καὶ κατ' ἀλήθειαν πρώτη ἐστὶν ἡ ἄτομος οὐσία τῆς καθόλου ἐπὶ τοῖς πολλοῖς αὕτη γὰρ ἐπινοίᾳ λαμβανομένη συμβεβηκός ἐστιν.
ὅτι δὲ οὐκ ἔστιν αὕτη κυρίως πρώτη τῆς καθόλου ταύτης ἐπὶ τοῖς πολλοῖς δηλοῖ αὐτὸς ἑκατέρᾳ προσθεὶς τὸ λεγομένη ὡς μηδὲ ταύτης φημὶ τῆς ἀτόμου κατὰ ἀλήθειαν πρώτης οὔσης μηδὲ τῆς καθόλου δευτέρας.
τέταρτον ἦν κεφάλαιον ὅτι εἰ δύναται ὡς γένος διαιρεθῆναι ἡ οὐσία εἰς πρώτην καὶ δευτέραν ἐν τοῖς γὰρ ὡς γένος εἰς εἴδη διαιρουμένοις οὐκ ἔστι τὸ πρῶτον καὶ τὸ δεύτερον  ἔστι πρώτη οὐσία καὶ δευτέρα.
πρὸς ὅ φαμεν ὅτι ὁ κανὼν οὗτος ἐπὶ τῶν ἀντιδιαιρουμένων ἔρρωται ἐκεῖ γὰρ οὐκ ἔστι τὸ πρῶτον καὶ τὸ δεύτερον οὐδὲ γὰρ πρῶτον τὸ ἀσώματον τοῦ σώματος ἢ τὸ ἔμψυχον τοῦ ἀψύχου ἢ τὸ λογικὸν τοῦ ἀλόγου οὐδὲ ἐπὶ ποσοῦ πρῶτον τὸ διωρισμένον τοῦ συνεχοῦς ἢ ἐπὶ ποιοῦ τὸ λευκὸν τοῦ μέλανος.
εἰ δὲ κατὰ βάθος ληφθῇ ἡ διαίρεσις ἔστι τὸ πρῶτον καὶ τὸ δεύτερον τὸ γὰρ γένος πρότερον τῶν οἰκείων εἰδῶν καὶ τὰ εἴδη τῶν ἀτόμων.
εἰ δὲ ἀναιρεῖ τις τὴν κατὰ βάθος διαίρεσιν ἤτοι πρόοδον ἀναιρεῖ πᾶν γένος ἐπειδὴ γὰρ ἐν πάσῃ κατηγορίᾳ ἐστὶ καὶ γενικώτατον καὶ ὑπάλληλον καὶ εἰδικώτατον καὶ ἄτομον καὶ πρῶτόν ἐστι τὸ γενικώτατον τοῦ ὑπαλλήλου καὶ τὸ ὑπάλληλον τοῦ εἰδικωτάτου καὶ τὸ εἰδικώτατον τοῦ ἀτόμου ἀναιρουμένης τῆς κατὰ βάθος διαιρέσεως πάντα ἐκεῖνα ἀναιρεῖται.
πέμπτον ἦν κεφάλαιον κατὰ ποῖον εἶδος διαιρέσεως διαιρεῖται ἡ οὐσία εἰς πρῶτον καὶ δεύτερον.
καὶ λέγομεν ὡς γένος εἰς εἴδη οὐ δύναται αὐτοῦ Ἀριστοτέλους λέγοντος τῶν ἑτερογενῶν καὶ μὴ ὑπ' ἄλληλα τεταγμένων ἕτεραι τῷ εἴδει καὶ αἱ διαφοραί οἷον ζῴου καὶ ἐπιστήμης ζῴου μὲν διαφοραὶ λογικὸν καὶ ἄλογον πεζὸν ἔνυδρον ἐπιστήμης δὲ πταιστὸν ἄπταιστον ἐνυπόθετον ἀνυπόθετον εὑρίσκομεν δὲ ἐπὶ παντὸς γένους τὸ πρῶτον καὶ τὸ δεύτερον οἷον τοῦ ποσοῦ τὸ μὲν πρῶτον τὸ δὲ δεύτερον καὶ τοῦ ποιοῦ ὡσαύτως καὶ ἐπὶ τῶν ἄλλων γενῶν.
ἐὰν οὖν συγχωρηθῇ διαιρεθῆναι ἡ οὐσία ὡς γένος εἰς πρῶτον καὶ δεύτερον εὑρισκόμεθα πᾶν γένος οὕτω διαιροῦντες καὶ τὰς αὐτὰς διαφορὰς ποιοῦντες τῶν ἑτέρων γενῶν.
εἰ δὲ λέγω ὅτι οὐ δύναται ὡς γένος διαιρεθῆναι κατ' οὐδὲν εἶδος τῶν ἓξ διαιρέσεων διαιρεῖται ἡ οὐσία εἰς πρῶτον καὶ δεύτερον ἐπειδὴ αἱ διαιρέσεις διακρίσεως χάριν ἐπενοήθησαν διὰ τὸ τὰ τμήματα χωρίζειν ἀπ' ἀλλήλων ἵνα μὴ περιέχωσιν ἑαυτά  ἐνταῦθα δὲ περιέχει ἡ καθόλου οὐσία τὴν ἄτομον.
τί οὖν δεῖ εἰπεῖν ὅτι τάξις ἐστὶ διδασκαλικὴ καὶ ἀπαρίθμησις ψιλή ὡς εἴ τις τὸν γραμματικὸν εἴποι καταγίνεσθαι περὶ συλλαβὰς λέξεις στοιχεῖα οὐχ ὅτι διαίρεσίς ἐστι τοῦτο περιέχει γὰρ ἡ λέξις τὰς συλλαβὰς καὶ αἱ συλλαβαὶ τὰ στοιχεῖα οὐδὲ γὰρ τὸ ἐκφωνούμενον εἰς ταῦτα διαιρεῖται πάλιν ὡς εἴ τις εἴποι τὸν φυσικὸν διαλαμβάνειν περὶ τοῦ ἀποίου σώματος περὶ ὕλης καὶ εἴδους καὶ περὶ τῶν τεσσάρων στοιχείων οὐχ ὅτι διαίρεσίς ἐστιν αὕτη περιέχει γὰρ τὸ εἶδος τὴν ὕλην καὶ τὰ στοιχεῖα τὸ ἄποιον σῶμα.
ταῦτα ἔχει ἡ πρᾶξις.
Ἕκτον ἦν κεφάλαιον τῶν προτεθέντων ζητῆσαι εἰ ὑγιῶς ἔχει ὁ ἀποδεδομένος ὁρισμὸς τῆς ἀτόμου οὐσίας δόξει γὰρ μὴ ὑγιῶς ἔχειν ἐπειδὴ ἁρμόζει καὶ τῷ μηδαμῇ μηδαμῶς ὄντι  καὶ ὅτι ἔδει τὴν οὕτω προτιμηθεῖσαν οὐσίαν ὑπ' αὐτοῦ διὰ καταφατικῶν λέξεων ὁρισθῆναι καὶ μὴ δι' ἀποφατικῶν ἐπειδὴ χείρων ἡ ἀπόφασις τῆς καταφάσεως ἡ γὰρ ἀπόφασις ἀναίρεσιν καὶ φθορὰν μιμεῖται ἡ δὲ κατάφασις γένεσιν καὶ θέσιν ὅπερ ἐστὶ τιμιώτερον.
καὶ ἀρκτέον ἀπὸ τῆς δευτέρας λύσεως.
οὐκ ἀεὶ χείρων ἡ ἀπόφασις ἐπὶ γὰρ τῶν ἄκρων χρώμεθα αὐτῇ θεοῦ λέγω καὶ ὕλης.
ἐπὶ μὲν θεοῦ οὕτως θεός ἐστιν ὃ μήτε νοῦς μήτε ψυχὴ μήτε γένος οὐδὲ σῶμα οὐδὲ ἀσώματον κρεῖττον δὲ τούτων ἁπάντων.
ἐπὶ δὲ τῆς ὕλης οὕτως ὕλη ἐστὶν ὃ μήτε θεός ἐστι μήτε νοῦς μήτε ψυχὴ μήτε εἶδος μήτε στέρησις χεῖρον δὲ τούτων ἁπάντων.
διὸ ὁ Πλάτων ἀνομοίως ὡμοιῶσθαι λέγει ὡμοιῶσθαι μὲν ὅτι ἐξ ἀποφάσεως ἕκαστον ὁρίζεται ἀνομοίως δὲ διότι ποῦ μὲν πρόσκειται τὸ κρεῖττον τούτων πάντων ποῦ δὲ τὸ χεῖρον.
ἀλλ' οὐδὲ τῷ μηδαμῇ μηδαμῶς ἁρμόζει ἐπεξηγεῖται γὰρ τὸν ὁρισμόν ὅτι διὰ τοῦτο οὐ λέγεται καθ' ὑποκειμένου ἐπειδὴ ὑπόκειται τοῖς καθ' ὑποκειμένου εἰ δὲ ταῦτα οὕτως οὐ μόνον τί οὐκ ἔστι λέγει ἀλλὰ καὶ τί ἔστι τὸ γὰρ ὑποκείμενόν τισιν ὄν ἐστιν.
Πανταχόθεν ἀνυμνεῖ τὴν ἄτομον οὐσίαν ὁ Ἀριστοτέλης ἀπὸ τῶν φωνῶν διὰ τοῦ κυριώτατα ἔπαινος γὰρ τῆς φωνῆς ἡ κυριολεξία ὥσπερ ψόγος ἡ μεταφορὰ καὶ ἡ κατάχρησις διὸ οἱ γραμματικοὶ τὰ κύρια τῶν ὀνομάτων ἐπὶ τῶν ἀτόμων οὐσιῶν τιθέασιν ἀπὸ τῶν νοημάτων διὰ τοῦ πρώτως πρῶτον γὰρ νοοῦμεν τὰς ἀτόμους οὐσίας καὶ ἀπ' αὐτῶν ἐρχόμεθα εἰς ἔννοιαν τῶν καθόλου οὐσιῶν ἀπὸ τῶν πραγμάτων διὰ τοῦ μάλιστα μάλιστα γάρ ἐστιν ἡ ἄτομος οὐσία εἴ γε τὰ συμβεβηκότα διὰ ταύτην εἰσίν ὥσπερ γὰρ τὸν παιδαγωγὸν φιλοῦντες διὰ τοὺς παῖδας μᾶλλον τοὺς παῖδας φιλοῦμεν καὶ ὥσπερ τὸν κεκερασμένον οἶνον διὰ τὸν ἄκρατον λέγοντες μεθύσκειν τὸν ἄκρατον μᾶλλον λέγομεν μεθύσκειν οὕτως ἐπειδὴ τὰ συμβεβηκότα διὰ τὴν ἄτομον οὐσίαν εἰσί μάλιστά ἐστιν οὐσία.
Ἐκόλασεν ἐνταῦθα ὁ Ἀριστοτέλης ὅλας τὰς εὐφημίας προσθεὶς τὸ λεγομένη ὡς ἂν τῆς ἀτόμου οὐσίας κυριώτατα καὶ πρώτως καὶ μάλιστα λεγομένης μὴ οὔσης δέ ἄλλης δὲ οὔσης τῆς κυριώτατα καὶ πρώτως καὶ μάλιστα κατ' ἀλήθειαν οὔσης.
Ἥτις οὐδὲ καθ' ὑποκειμένου λέγεται οὐδὲ ἐν ὑποκειμένῳ τινί ἐστιν.
Ὅταν ὁ Ἀριστοτέλης τὰ ἄλλοις δοκοῦντα λέγῃ προστίθησι τὸ λεγομένη ἢ τὸ λέγεται ὡς ἐπὶ τοῦ κυριώτατα καὶ πρώτως καὶ μάλιστα προσέθηκε τὸ λεγομένη ὡς ἂν ὑπ' ἄλλων αὐτῆς οὕτω λεγομένης καὶ οὐχ ὑπ' αὐτοῦ ὅταν μέντοι αὐτὸς οὕτως δοξάζῃ τὸ ἔστι προστίθησιν ὡς ἥτις οὐδὲ καθ' ὑποκειμένου τινὸς λέγεται οὐδὲ ἐν ὑποκειμένῳ τινί ἐστι.
τὸ δὲ λέγεται δεῖ λαβεῖν ἐνταῦθα ἀντὶ τοῦ κατηγορεῖται καὶ οὐκ ὀνομάζεται.
Ἀποροῦσι δέ τινες διὰ τί μὴ εἶπεν ὅτι δεύτεραι οὐσίαι εἰσὶ τὰ γένη καὶ τὰ εἴδη.
καὶ λέγομεν ὅτι καὶ συμβεβηκότα περιελάμβανεν εἰ τοῦτο εἶπεν ἔστι γὰρ καὶ ἐν συμβεβηκόσι γένος καὶ εἶδος ὡς χρῶμα καὶ τὸ λευκόν.
ἵνα οὖν ταῦτα φύγῃ ἀκριβέστερον εἶπεν ὅτι δευτέρας οὐσίας καλῶ τὰς περιεχούσας τὴν ἄτομον οὐσίαν τὴν γενικὴν καὶ τὴν εἰδικήν.
ταῦτα ἔχει ἡ πρᾶξις.
Ἐπαινέσας ὁ Ἀριστοτέλης πανταχόθεν τὴν ἄτομον οὐσίαν ἀπὸ τῶν φωνῶν διὰ τοῦ κυριώτατα ἀπὸ τῶν νοημάτων διὰ τοῦ πρώτως ἀπὸ τῶν πραγμάτων διὰ τοῦ μάλιστα ἐπειδὴ ᾔσθετο ἑαυτοῦ μὴ ἀξίως τῆς εὐφημίας ὑπογράψαντος  καὶ ὅτι τοῦτο ἁρμόζει τῷ μηδαμῇ μηδαμῶς ὄντι ἐξαίρει αὐτὴν διὰ τῆς ὑπογραφῆς δυνάμει ταῦτα λέγων οὐ δεῖ στῆναι μέχρι τῆς ἀποφάσεως ἀλλὰ δεῖ ἐλθεῖν καὶ ἐπὶ τὸ ἀντικείμενον οὐ γὰρ αἱ ἀποφάσεις τὸ τί ἔστι λέγουσιν ἀλλὰ τὸ τί οὐκ ἔστι διὰ τοῦτο γὰρ οὐ λέγω αὐτὸ καθ' ὑποκειμένου ἐπειδὴ ὑπόκειται τοῖς καθ' ὑποκειμένου ὡς διὰ τοῦτο χρείαν παρέχειν τὴν ἄτομον οὐσίαν πᾶσι τοῖς παρ' ἑαυτήν τριττῶν γὰρ ὄντων πάντων ἡ πρώτη οὐσία ἡ δευτέρα τὰ συμβεβηκότα περὶ τὴν ἄτομον οὐσίαν τὰ συμβεβηκότα καὶ αἱ δεύτεραι οὐσίαι ἀλλὰ τοῖς συμβεβηκόσι χρείαν παρέχεται πρὸς ὕπαρξιν ταῖς δὲ δευτέραις οὐσίαις πρὸς κατηγορίαν.
εἰ οὖν πᾶσι χρείαν παρέχεται τοῖς παρ' ἑαυτήν πῶς οὐ δικαίως κυριώτατα καὶ πρώτως καὶ μάλιστά ἐστιν οὐσία ὅτι δὲ χρείαν παρέχει πᾶσι τοῖς παρ' ἑαυτήν τεχνικῶς κατασκευάζει αὐτός καὶ οὐ δείκνυσιν ὅτι ἡ εἰδικὴ οὐσία δεῖται τῆς ἀτόμου οὐσίας πρὸς κατηγορίαν οἷον ἄνθρωπος τοῦτο γὰρ πᾶσι κατάδηλον ὡς δηλοῖ τὸ πολλάκις κύριον ὄνομα εἰς τὸ προσηγορικὸν μεταβάλλειν καὶ ἀντὶ τοῦ εἰπεῖν κάλεσόν μοι τὸν Σωκράτην φάναι τὸν ἄνθρωπον ἐκεῖνον κάλεσόν μοι  καὶ δεικνύων αὐτὸς ὅτι γε τὸ ζῷον δεῖται τῆς ἀτόμου οὐσίας κατασκευάζει οὕτως οὐκ ἔστι ζῷον ὃ οὐκ ἔστιν ἵππος ἢ βοῦς ἢ ἄνθρωπος οὐκ ἔστιν ἄνθρωπος ὃς οὐκ ἔστι Σωκράτης ἢ Πλάτων ἢ Ἀλκιβιάδης οὐκ ἔστιν ἄρα ζῷον ὃ οὐκ ἔστιν ἐν Σωκράτει ἢ Πλάτωνι ἢ Ἀλκιβιάδῃ.
ὁμοίως καὶ ἐπὶ τῶν συμβεβηκότων οὐ δεικνύει ὅτι τόδε τὸ λευκὸν δεῖται τῆς ἀτόμου οὐσίας ἀλλ' ὅτι τὸ χρῶμα λέγων οὕτως οὐκ ἔστι χρῶμα ὃ μή ἐστιν ἐν σώματι οὐκ ἔστι δὲ σῶμα ὃ μή ἐστι λευκὸν ἢ μέλαν ἢ πυρρόν οὐκ ἔστιν ἄρα χρῶμα ὃ μή ἐστιν ἐν τῷδε τῷ σώματι ἢ ἐν τῷδε.
οὕτω τοῦ Ἀριστοτέλους δείξαντος ὅτι πᾶσι τοῖς παρ' ἑαυτὴν χρείαν παρέχεται ἡ ἄτομος οὐσία καὶ ὅτι μὴ οὔσης ταύτης οὐδὲν τῶν ἄλλων ὑφίσταται ἐπιτείνων ὁ Ἀφροδισιεὺς Ἀλέξανδρος τὴν εἰς φιλοσοφίαν καινοτομίαν πειρᾶται κατασκευάζειν ὅτι καὶ φύσει προτέρα ἐστὶν ἡ ἄτομος οὐσία πάντων ὅτι γὰρ συναναιρεῖ ἔδειξεν αὐτὸς ὁ Ἀριστοτέλης ὅτι δὲ οὐ συναναιρεῖται παραδεικνύει αὐτὸς οὕτως ἰδού φησίν ὁ καθόλου ἥλιος ἀναιρεθεὶς τὸν τινὰ ἥλιον οὐκ ἀνεῖλε.
πρὸς ὅ φαμεν ὅτι τὸ καθόλου διττόν τὸ μὲν σχετικὸν ὡς πᾶς ἄνθρωπος  τὸ δὲ ἑνιαῖον καὶ κατ' αὐτὴν τὴν φύσιν λεγόμενον ὡς τὸ ἄνθρωπος οὑτωσὶ ψιλὸν λεγόμενον.
ὅλον οὖν τὸ καθόλου οὐ τὸ σχετικὸν λέγω ἀλλὰ τὸ ἕτερον ἐχώρησεν ἐν τῷ ἡλίῳ ἠδυνήθη γὰρ ὁ ἥλιος πάσας τὰς ἰδιότητας δέξασθαι τοῦ καθόλου ἡλίου ὅπερ ἐπὶ τοῦ ἀνθρώπου ἀδύνατον οὐδεὶς γὰρ ἀνθρώπων πάσας τὰς ἰδιότητας τοῦ καθόλου ἀνθρώπου δέξασθαι ἠδυνήθη διὰ τὸ ἄλλον μὲν εἶναι γραμματικὸν ἄλλον δὲ ἰατρόν.
διὸ καὶ κέρματα ἀνθρώπου τοὺς κατὰ μέρος ἀνθρώπους εἶπεν ὁ Πλάτων.
καὶ ταῦτα μὲν ἐν τούτοις.
Ἀπορεῖ δὲ ὁ Συριανὸς οὑτωσὶ λέγων εἰ τὸ καθόλου συμβεβηκὸς ἐν τῇ ἀτόμῳ οὐσίᾳ ὑφίσταται ἔσται καὶ τὸ μερικὸν συμβεβηκὸς ἐν τῇ καθόλου οὐσίᾳ.
πρὸς ὅ φαμεν ὅτι τὸ καθόλου συμβεβηκὸς λέγομεν ἐν τῇ ἀτόμῳ οὐσίᾳ ὑπάρχειν οὐχ ὅτι κατ' ἀλήθειαν ἐν αὐτῇ τῇ καθόλου οὐσίᾳ τὴν ὕπαρξιν ἔχει ἀλλ' ὅτι προηγουμένως τὰ συμβεβηκότα πάντα ἐν ταῖς ἀτόμοις οὐσίαις ἔχουσι τὸ εἶναι κἂν εἰ ἀσώματος τύχῃ οὖσα ἡ ἄτομος οὐσία ἐν αὐτῇ πρώτως ὑπάρχουσι τὰ συμβεβηκότα αὐτῆς ὡς ἐπὶ τῆς ψυχῆς ἐν γὰρ τῇ τινὶ ψυχῇ θεωρεῖται ἀρετὴ ἢ κακία μεταβάλλει γὰρ κατὰ ταῦτα κατὰ δεύτερον λόγον καὶ ἐν τοῖς καθόλου λέγονται εἶναι ἐπινοητικῶς δέ.
πρὸς δὲ τὸ δεύτερόν φαμεν ὅτι τὸ μερικὸν συμβεβηκός ἐστιν ἐν τῇ καθόλου οὐσίᾳ οὐχ ὅτι κατὰ ἀλήθειαν ἐν αὐτῇ ὑφίσταται  ἀλλ' ὅτι τοὺς λόγους ἔχει ἡ καθόλου οὐσία ἤτοι τὸ καθόλου σῶμα προαγωγοὺς τῶν συμβεβηκότων.
Δεῖ δὲ εἰδέναι ὅτι ἐπί τινων συμβεβηκότων τινὰ ὁμωνύμως κατηγορεῖται τῆς οὐσίας συνωνύμως δὲ οὐδέποτε οἷον τὸ λευκὸν κατηγορεῖται τοῦ σώματος ὁμωνύμως οὐ συνωνύμως οὐδὲ γὰρ τὸν ὁρισμὸν τοῦ λευκοῦ ἐπιδέχεται τὸ σῶμα οὐδεὶς γὰρ λέγει τὸ σῶμα λευκὸν χρῶμα διακριτικὸν ὄψεως.
τινὰ δὲ οὔτε ὁμωνύμως οὔτε συνωνύμως ὡς ἐπὶ τοῦ χρώματος οὐδεὶς γὰρ λέγει τὸν ἄνθρωπον χρῶμα ἀλλ' οὐδὲ τὸν ὁρισμὸν τοῦ χρώματος ἐπιδέχεται οὐδὲ γὰρ λέγει τὸν κύκνον χρῶμα ἢ ὅτι κύκνος ἐστὶ χρῶμα ἴδιον αἰσθητῆς ὄψεως.
Τῶν δὲ δευτέρων οὐσιῶν μᾶλλον οὐσία τὸ εἶδος τοῦ γένους ἔγγιον γὰρ τῇ πρώτῃ οὐσίᾳ ἐστίν.
Ἔτι διὰ τούτων προτίθησι τὴν ἄτομον οὐσίαν ὁ Ἀριστοτέλης ἐν γὰρ ταῖς δευτέραις οὐσίαις μᾶλλον οὐσία ἡ εἰδική ἐστι τῆς γενικῆς ὡς μᾶλλον πλησιάζουσα τῇ ἀτόμῳ οὐσίᾳ τῇ μάλιστα οὐσίᾳ δειχθείσῃ ὡς γὰρ οἱ πλησιάζοντες τῷ πυρὶ μᾶλλον θερμαίνονται καὶ οἱ πλησίον τῆς μονάδος ἀριθμοὶ μᾶλλον ἑνιαῖοί εἰσιν οὕτω καὶ ἡ εἰδικὴ οὐσία πλησιάζουσα τῇ ἀτόμῳ οὐσίᾳ μᾶλλον οὐσία ἐστί πᾶν γὰρ οὗ ἔχει τοῖς πλησίον μᾶλλον μεταδίδωσιν.
ὅτι δὲ μᾶλλον οὐσία ἡ εἰδικὴ τῆς γενικῆς διχῶς κατασκευάζει ἀπό τε τῆς ἐγγύτητος καὶ τῆς ἀναλογίας.
καὶ ἀπὸ μὲν τῆς ἐγγύτητος οὕτως ὅτι οἰκειότερόν ἐστι καὶ ἐγγύτερον τὸν Σωκράτην ἄνθρωπον εἰπεῖν ἢ ζῷον.
ἀπὸ δὲ τῆς ἀναλογίας οὕτως εἰ τὴν ἄτομον οὐσίαν οὐδὲν ἄλλο ἐχαρακτήριζε καὶ ἐποίει μᾶλλον οὐσίαν εἰ μὴ τὸ ὑποκεῖσθαι πᾶσι τοῖς παρ' ἑαυτήν τοῦτο δὲ τὸ ὑποκεῖσθαι εἴδεσι μὲν πρὸς γένη ὑπάρχει γένεσι δὲ πρὸς εἴδη οὐχ ὑπάρχει  διὰ τοῦτο μᾶλλον οὐσία ἡ εἰδικὴ τῆς γενικῆς ὡς ὑποκειμένη αὐτῇ.
λέγεται δὲ ἐξ ἀναλογίας ὅτι δύναται καὶ μετὰ ἀναλογίας πλακῆναι οὕτως ὅτι ὃν λόγον ἔχει ἡ ἄτομος οὐσία πρὸς πάντα τὰ παρ' αὐτὴν ὑποκειμένη αὐτοῖς καὶ διὰ τοῦτ' οὖν μάλιστα οὐσία λεγομένη τοῦτον τὸν λόγον ἔχει καὶ ἡ εἰδικὴ πρὸς τὴν γενικήν ὑπόκειται γὰρ αὐτῇ καὶ διὰ τοῦτο μᾶλλόν ἐστιν οὐσία.
καὶ ταῦτα μὲν ἐν τούτοις.
Ἀποροῦσι δέ τινες ὅτι πῶς λέγει μᾶλλον οὐσίαν καὶ ἧττον οὐσίαν αὐτός ὡς ὂν οὕτω ἓν ἴδιον καὶ τοῦτο μέλλων καταλέγειν τὰ ἴδια τῆς οὐσίας καὶ ἓν ἴδιον καὶ τοῦτο λέγειν τὸ μὴ ἐπιδέχεσθαι τὸ μᾶλλον καὶ ἧττον.
καὶ λέγομεν ὅτι καὶ ἐπιδέχεται τὸ μᾶλλον καὶ ἧττον καὶ οὐκ ἐπιδέχεται οὐσία μὲν γὰρ οὐσίᾳ παραβαλλομένη οἷον γενικὴ πρὸς εἰδικήν ἐπιδέχεται τὸ μᾶλλον καὶ ἧττον αὐτὴ δὲ πρὸς ἑαυτὴν παραβαλλομένη ἀνεπίτατός ἐστι καὶ ἀνάνετος οὐδεὶς γὰρ λέγει μᾶλλον ἄνθρωπον Πλάτωνα καὶ ἧττον ἄνθρωπον Σωκράτην.
Διὰ τί φασίν ὥσπερ τὴν ἄτομον οὐσίαν πρώτην ἐκάλεσεν οὐσίαν δι' ἃς εἴπομεν αἰτίας μὴ καὶ τὴν εἰδικὴν δευτέραν καὶ τὴν γενικὴν τρίτην ἐκάλεσεν ἀλλ' ἑνὶ ὀνόματι δευτέρας ἐκάλεσε τὰς εἰδικὰς καὶ γενικάς καὶ λέγομεν ὅτι τούτου ἔτυχον τοῦ ὀνόματος ἐπειδὴ μίαν καὶ τὴν αὐτὴν αὐταῖς χρείαν παρέχεται ἡ ἄτομος οὐσία πρὸς κατηγορίαν.
Διὰ τί εἰπὼν γνωριμώτερον προσέθηκε τὸ οἰκειότερον καὶ λέγομεν ὅτι τὸ γνωριμώτερον οὐ ποιεῖ μᾶλλον οὐσίαν τὴν ἄτομον ἐπειδὴ καὶ τὰ συμβεβηκότα πολλάκις καὶ αὐτῆς τῆς ἀτόμου οὐσίας εἰσὶ γνωριμώτερα οἷον ἀντὶ τοῦ εἰπεῖν κάλεσον τὸν Σωκράτην λέγω κάλεσον τὸν φιλόσοφον.
διὰ τοῦτο οὖν προσέθηκε τὸ οἰκειότερον τὰ γὰρ γνωριμώτερα οὐ δηλοῦσι πάντως τὴν φύσιν τοῦ πράγματος ὡς πολλὰ τῶν συμβεβηκότων τὰ δὲ οἰκειότερα μᾶλλον δηλοῦσι.
Καὶ πῶς μᾶλλον ἴδιον τὸ μηδὲ ὅλως ἴδιον καὶ λέγομεν ὡς τὸ ἧττον βαρὺ μᾶλλον κοῦφον λέγομεν οὕτω καὶ τὸ ἧττον κοινὸν μᾶλλον ἴδιόν φαμεν ὁ γὰρ ἄνθρωπος ἧττον κοινὸν ὡς πρὸς τὸ ζῷον τὰ μὲν γὰρ γένη κατὰ τῶν εἰδῶν κατηγορεῖται τὰ δὲ εἴδη κατὰ τῶν γενῶν οὐκ ἀντιστρέφει κατὰ φύσιν ἐχούσης τῆς κατηγορίας ἡ γὰρ κατηγορία τριττή ἢ κατὰ φύσιν ἢ παρὰ φύσιν ἢ κατὰ συμβεβηκός.
κατὰ φύσιν ὅταν τὰ γένη τῶν εἰδῶν κατηγορῆται παρὰ φύσιν δέ ὅταν τὰ εἴδη τῶν γενῶν ὡς ἵνα εἴπῃ τις ὅτι τόδε τὸ προσερχόμενον ζῷον ἄνθρωπός ἐστιν  κατὰ συμβεβηκὸς δέ ὡς ὅταν τὰ ἐν τῷ αὐτῷ ὑποκειμένῳ συμβεβηκότα ἀλλήλων κατηγορῆται οἷον τοῦ Σωκράτους ὄντος φαλακροῦ καὶ φιλοσόφου λέγωμεν ὅτι ὁ φαλακρὸς φιλόσοφός ἐστιν.
ἢ κατὰ συμβεβηκὸς ἡ κατηγορία ὡς ὅταν ἡ οὐσία τοῦ συμβεβηκότος κατηγορῆται οἷον ἵνα εἴπω ὅτι τὸ λευκὸν τὸ προσερχόμενον ζῷόν ἐστιν εὑρίσκομαι γὰρ κατηγορῶν τοῦ συμβεβηκότος τὸ ζῷον.
Συγκρίνας ὁ Ἀριστοτέλης τὰς οὐσίας κατὰ βάθος ὅτε τὴν ἄτομον πρὸς τὴν καθόλου παρέβαλε δεικνὺς ὅτι μᾶλλον οὐσία καὶ ὅτε τὴν καθόλου πρὸς τὴν καθόλου συνέκρινε δεικνύων ὅτι μᾶλλον οὐσία ἡ εἰδικὴ τῆς γενικῆς νῦν κατὰ πλάτος συγκρίνει αὐτάς τάς τε ἀτόμους καὶ τὰς καθόλου καί φησιν ὅτι αἱ ἄτομοι οὐσίαι ὁμοίως πᾶσι τοῖς παρ' ἑαυτὰς μίαν καὶ τὴν αὐτὴν παρέχουσι χρείαν ὥσπερ Σωκράτης καὶ Ἄργος ὁ κύων καὶ Ξάνθος ὁ ἵππος.
εἰ δὲ αἱ ἄτομοι οὐσίαι καὶ αἱ εἰδικαὶ οὐσίαι ὁμοίως οὐσίαι ὡς ἴσον ἀφεστηκυῖαι τῶν ἀτόμων οὐσιῶν.
καὶ οὕτω μὲν ἡμεῖς.
ὁ δὲ Ἀριστοτέλης ἄλλῃ τάξει ἐχρήσατο πρῶτον γὰρ τὴν εἰδικὴν συγκρίνει καὶ τότε τὴν ἄτομον.
καὶ ἄξιον ἀπορῆσαι διὰ τί μὴ πρῶτον τὰς ἀτόμους συνέκρινεν ἵνα ὡς γνώμοσι ταύταις χρησάμενος οὕτω συνέκρινε τὰς εἰδικάς.
καὶ λέγομεν ὅτι ὡς ὁμολογούμενον τοῦτο παρῆκεν ἔγνωσται γὰρ τοῦτο συνήθως ὅτι ὁμοίως οὐσίαι αἱ ἄτομοι ἐκ τῆς ὑπογραφῆς ὅτι ὑπερθετικαῖς φωναῖς ἐχρήσατο τῷ κυριώτατα καὶ μάλιστα τοῦ δὲ ὑπερθετικοῦ οὐκ ἔστιν ὑπερθετικώτερον.
εἰ δὲ τοῦτο οὐκ ἔστι μᾶλλον ἄτομος οὐσία ἀτόμου οὐσίας κἂν ἀνομοιοειδὴς εἴη.
πάλιν ἀποροῦσιν εἰ ὁμοίως οὐσίαι αἱ ἄτομοι ἔσται ὅδε ὁ μύρμηξ καὶ ὅδε ὁ ἥλιος ὁμοίως οὐσίαι.
καὶ λέγομεν ὅτι κατὰ τὸν σκοπὸν τῶν Κατηγοριῶν ὁμοίως οὐσίαι σκοπὸς γὰρ ταῖς Κατηγορίαις οὐ περὶ πραγμάτων ᾗ πράγματα διαλαβεῖν καὶ τὴν φύσιν αὐτῶν ζητῆσαι ἀλλὰ καθὸ σημαίνονται ὑπὸ τοιῶνδε φωνῶν τὸ γὰρ περὶ φωνῶν ζητεῖν μόνων γραμματικῶν τὸ δὲ περὶ φύσεων τῶν ὄντων φυσιολογίας.
καὶ ταῦτα ἐν τούτοις.
Ὁ δὲ Ἀριστοτέλης ἀπορεῖ πρὸς ἑαυτὸν ὅτι πῶς ἀνωτέρω δευτέρας οὐσίας εἶπον τὰ γένη καὶ τὰ εἴδη τῶν ἀτόμων οὐσιῶν καὶ οὐχ ἁπλῶς τὰ γένη καὶ τὰ εἴδη καί φησιν ἵνα μὴ τὰ συμβεβηκότα περιλάβωμεν ἔστι γὰρ καὶ ἐν αὐτοῖς γένη καὶ εἴδη ὡς τὸ χρῶμα καὶ τὸ λευκόν.
δείκνυσιν οὖν ἐνταῦθα ὅτι τὰ γένη καὶ τὰ εἴδη τῶν πρώτων οὐσιῶν οὐσίαι εἰσί τὰ δὲ γένη καὶ τὰ εἴδη τῶν ἀτόμων συμβεβηκότων οὔκ εἰσιν οὐσίαι.
δείκνυσιν οὖν οὕτω λέγων τὰ γένη καὶ τὰ εἴδη τῶν ἀτόμων οὐσιῶν οὐσίαν συμπληροῦσι τὰ δὲ οὐσίαν συμπληροῦντα οὐσίαι εἰσί τὰ γένη ἄρα καὶ τὰ εἴδη τῶν πρώτων οὐσιῶν οὐσίαι εἰσί.
διὰ δὲ τὸ ἀνάπαλιν τοῦ κανόνος ἐπειδὴ τὰ γένη καὶ τὰ εἴδη τῶν ἀτόμων συμβεβηκότων οὐσίαν οὐ συμπληροῦσι τὰ δὲ οὐσίαν μὴ συμπληροῦντα οὐσίαι οὔκ εἰσι τὰ γένη ἄρα καὶ τὰ εἴδη τῶν ἀτόμων συμβεβηκότων οὐσίαι οὔκ εἰσι.
καὶ ἄλλως τὰ γένη καὶ τὰ εἴδη τῶν πρώτων οὐσιῶν ὑπόκεινται τοῖς καθόλου συμβεβηκόσι τὰ τοῖς καθόλου συμβεβηκόσιν ὑποκείμενα οὐσίαι εἰσί τὰ γένη ἄρα καὶ τὰ εἴδη τῶν πρώτων οὐσιῶν οὐσίαι εἰσί.
καὶ διὰ τὸ ἀνάπαλιν τοῦ κανόνος ἐπειδὴ τὰ γένη καὶ τὰ εἴδη τῶν ἀτόμων συμβεβηκότων οὐχ ὑπόκεινται τοῖς καθόλου συμβεβηκόσι τὰ τοῖς καθόλου συμβεβηκόσι μὴ ὑποκείμενα οὐσίαι οὔκ εἰσι τὰ γένη ἄρα καὶ τὰ εἴδη τῶν ἀτόμων συμβεβηκότων οὐσίαι οὔκ εἰσιν.
Καλῶς εἶπεν ὅσα μή ἐστι γένη ἵνα μὴ ὑπάλληλά τις λάβῃ ἐὰν γὰρ ὑπάλληλά τις λάβῃ οὐκέτι εἶδος εἴδει συγκρίνει ἀλλ' εἶδος γένει ὅπερ νῦν ἡμῖν οὐ πρόκειται ζητεῖν.
Δείξας ὁ Ἀριστοτέλης τὰ οἷς ὑπάρχει ἡ οὐσία διὰ τῆς διαιρέσεως ὅτε τὴν πρώτην πρὸς τὴν καθόλου παρέβαλλε λέγων αὐτὴν μᾶλλον οὐσίαν καὶ ὅτε τὴν καθόλου πρὸς τὴν καθόλον λέγων τὴν εἰδικὴν τῆς γενικῆς μᾶλλον οὐσίαν καὶ κατὰ πλάτος πάλιν συγκρίνας ὅτε τὰς ἀτόμους ἔλεγεν ὅτι ὁμοίως οὐσίαι εἰσί νῦν δείκνυσι καὶ τὰ ὑπάρχοντα τῇ οὐσίᾳ καὶ καταλέγει τὰ ἴδια τῆς οὐσίας.
καὶ δέον ὁρισμὸν εἰπεῖν ἐπὶ τῆς οὐσίας τοῦτο οὐ ποιεῖ ἐπειδὴ γένος γενικώτατον ἡ οὐσία τοῦ δὲ γενικωτάτου γένους οὐκ ἔστι γένος οὔτε συστατικαὶ διαφοραί ἐξ ὧν καὶ πᾶς ὁρισμὸς λαμβάνεται ἐφ' ὧν δὲ ὁρισμὸν ἀποδοῦναι οὐκ εὐποροῦμεν ἀγαπῶμεν κἂν διὰ τῶν ἰδίων αὐτῶν ἀποδιδόναι.
διὰ τοῦτο οὖν ὁ Ἀριστοτέλης μὴ δυνηθεὶς εἰπεῖν ὁρισμὸν τῆς οὐσίας τὰ ἴδια αὐτῆς καταλέγει ἔχει γὰρ ὁμοιότητα ὁ ὁρισμὸς καὶ τὸ ἴδιον τῷ ἑκάτερον ἀντιστρέφειν καὶ μόνῳ καὶ παντὶ καὶ ἀεὶ ὑπάρχειν.
καταλέγει οὖν τὰ ἴδια τῆς οὐσίας καί φησιν ὅτι κοινὸν κατὰ πάσης οὐσίας τὸ μὴ ἐν ὑποκειμένῳ εἶναι.
διὸ καὶ ἀποροῦσιν ὅτι τί δήποτε ἴδια προθέμενος εἰπεῖν κονοῦ ἐμνήσθη.
καὶ λέγουσι πρὸς τοῦτό τινες ὅτι οὐκ ἄτοπον τὸ αὐτὸ καὶ κοινὸν εἶναι καὶ ἴδιον ὡς τὸ γελαστικὸν πρὸς μὲν τὸ ὁμοιοειδὲς κοινόν ἴδιον δὲ ὡς πρὸς τὰ ἀνομοιοειδῆ.
ἀλλ' εἰ τὸ αὐτὸ καὶ κοινὸν καὶ ἴδιον δύναται εἶναι διὰ τί μὴ φύσει ἴδιον αὐτὸ ἐκάλεσε τῷ οἰκείῳ ὀνόματι ἀλλὰ τούτου τὴν αἰτίαν ἐροῦμεν καθ' ἕκαστον γὰρ ἴδιον ἐφ' ἑκάστης κατηγορίας δύο ζητεῖ ὁ φιλόσοφος εἰ πάσῃ ὑπάρχει τῇ οὐσίᾳ ἢ οὐ πάσῃ καὶ εἰ μόνῃ ἢ οὐ μόνῃ καὶ εἰ μὲν εὕρῃ ὅτι πάσῃ μὲν ὑπάρχει οὐ μόνη δέ κοινὸν αὐτὸ καλεῖ εἰ δὲ μόνῃ μὲν ὑπάρχει οὐ πάσῃ δέ ἴδιον αὐτὸ καλεῖ τὰ γὰρ ἴδια στενοχωρεῖσθαι θέλοντα τῷ μόνῳ χαρακτηρίζεται καὶ οὐ τῷ παντί ὥσπερ τὰ κοινὰ τῷ παντὶ καὶ οὐ τῷ μόνῳ.
καθ' ἑκάστην δὲ κατηγορίαν προτάττει τὰ ψευδῆ ἴδια τῶν ἀληθῶν ἵνα οἷον κεκαθαρμένοις ἡμῖν καθαρὰν προσαγάγῃ τὴν ἀλήθειαν ὥς φησιν ὁ Πλάτων μὴ καθαροῖς καθαροῦ ἐφάπτεσθαι μὴ θεμιτόν.
καὶ κυρίως μὲν ἴδιον τὸ μόνῳ καὶ παντὶ καὶ ἀεὶ ὑπάρχον.
ἀλλὰ τοιοῦτον ἐπὶ τῆς οὐσίας οὐχ εὗρεν ὁ Ἀριστοτέλης ἀποδοῦναι ἀλλὰ ψευδῆ καταλέγει κἀν τούτοις ἧττον ἴδιον τὸ πάσῃ μὲν ὑπάρχον οὐ μόνῃ δέ μᾶλλον δὲ ἴδιον τὸ μόνῃ μὲν ὑπάρχον οὐ πάσῃ δέ.
εὐθὺς οὖν τὸ πρῶτον λεγόμενον ἧττόν ἐστιν ἴδιον διὸ καὶ προέταξεν αὐτὸ λέγων ὅτι κοινὸν πάσης οὐσίας τὸ μὴ ἐν ὑποκειμένῳ εἶναι.
καὶ ὅτι μὲν πάσῃ οὐσίᾳ ὑπάρχει νῦν δεικνύει ὅτι δὲ οὐ μόνῃ ἐφεξῆς δείξει.
ὅτι δὲ πάσῃ τῇ οὐσίᾳ ὑπάρχει τὸ μὴ εἶναι ἐν ὑποκειμένῳ δείκνυσι δύο λήμματα βραχύτατα προλαμβάνων τὴν διαίρεσιν τῆς οὐσίας ὅτι ἡ οὐσία ἢ πρώτη ἢ δευτέρα καὶ τὰς ὑπογραφὰς αὐτῶν ὅτι ἡ μὲν πρώτη οὐσία οὔτε καθ' ὑποκειμένου οὔτε ἐν ὑποκειμένῳ ἡ δὲ δευτέρα καθ' ὑποκειμένου μέν οὐκ ἐν ὑποκειμένῳ δέ.
εἰ δὲ ταῦτα οὕτως ἔχει οὐδεμία οὐσία ἐστὶν ἐν ὑποκειμένῳ.
δείκνυσι δὲ καὶ ἴδιον ὅτι οὔτε αἱ δεύτεραι οὐσίαι ἐν ὑποκειμένῳ λέγων οὕτως αἱ δεύτεραι οὐσίαι συνωνύμως κατηγοροῦνται τῶν πρώτων οὐσιῶν τὰ δὲ ἐν ὑποκειμένῳ ὄντα οὐδέποτε συνωνύμως κατηγοροῦνται τῶν πρώτων οὐσιῶν ἀλλ' ἢ ὁμωνύμως ὡς τὸ λευκὸν τοῦ Σωκράτους ἢ παρωνύμως ὡς ἀπὸ τῆς γραμματικῆς ὁ γραμματικός ἢ ἑτερωνύμως ὡς ἀπὸ τῆς ἀρετῆς ὁ σπουδαῖος αἱ δεύτεροι ἄρα οὐσίαι οὔκ εἰσιν ἐν ὑποκειμένῳ.
ἀλλ' ἐπειδὴ αἱ δεύτεραι οὐσίαι τῷ καθ' ὑποκειμένου λέγεσθαι φαντασίαν παρέχουσι τοῦ ἐν ὑποκειμένῳ εἶναι δείκνυσιν ὅτι οὔκ εἰσιν ἐν ὑποκειμένῳ λέγων οὕτως εἰ ἦσαν φησίν ἐν ὑποκειμένῳ οὐ δήπου ὑποκειμένοις ἐχρῶντο τοῖς οἰκείοις ἀτόμοις πρὸς ὕπαρξιν ὅπου γε καὶ αὐτὰ τὰ ὁμολογούμενα ἐν ὑποκειμένῳ εἶναι οὐ κέχρηνται ὑποκειμένοις τοῖς οἰκείοις ἀτόμοις πρὸς ὕπαρξιν ἀλλὰ ταῖς πρώταις οὐσίαις.
ἐὰν οὖν ἐν ὑποκειμένῳ αἱ δεύτεραι οὐσίαι ὦσιν ἄτοπα πολλὰ ἔχει ὁ λόγος εὑρεθήσονται γὰρ πρὸς τῷ ἐν ὑποκειμένῳ αὐτὰς εἶναι καὶ ἐν ὑποκειμένοις οὖσαι τοῖς οἰκείοις ἀτόμοις καίτοι ἐδείχθη μηδὲν τῶν ἐν ὑποκειμένῳ τῷ οἰκείῳ ἀτόμῳ χρώμενον ὑποκειμένῳ πρὸς ὕπαρξιν.
Οὐκ ἴδιον δὲ τοῦτο οὐσίας ὑπάρχει γὰρ καὶ ταῖς διαφοραῖς.
Δείξας ὁ Ἀριστοτέλης ὅτι πάσῃ τῇ οὐσίᾳ ὑπάρχει τὸ μὴ ἐν ὑποκειμένῳ εἶναι νῦν δεικνύει ὅτι οὐ τῇ οὐσίᾳ μόνον ὑπάρχει ἀλλὰ καὶ ταῖς διαφοραῖς.
καὶ ὀφείλων ἐπιχειρῆσαι ἀπὸ τῆς ὕλης καὶ τοῦ θείου δοκοῦσι γὰρ ταῦτα μὴ εἶναι οὐσίαι τὸ μὲν θεῖον ὡς ὑπερούσιον καὶ ὑπὲρ φύσιν ἡ δὲ ὕλη ὡς μηδὲν τῶν ὄντων οὖσα ἀλλὰ χείρων πάντων τὰ γὰρ ἄκρα τῶν ὄντων ἐξ ἀποφάσεως ὁρίζονται ὡς ἐμάθομεν ἀνωτέρω οὐ γὰρ ἡ ὕλη ἐν ὑποκειμένῳ ἵνα μὴ εἴπωμεν ὕλην ὕλης οὐδὲ τὸ θεῖον ἐν ὑποκειμένῳ ἐπειδὴ ταῦτα φυσιολογίας καὶ θεολογίας ἐπιχειρεῖ ἀπὸ τῶν διαφορῶν διαλεκτικοῦ ὀνόματος καὶ πράγματος καὶ αἱ διαφοραὶ γάρ φησίν οὔκ εἰσιν ἐν ὑποκειμένῳ.
τί φῄς ὦ Ἀριστότελες ἀντιδιέστειλας ταῖς οὐσίαις τὰς διαφορὰς ὡς τῶν διαφορῶν μὴ οὐσῶν οὐσιῶν καὶ τί εἰσιν αἱ διαφοραί ἐρησόμεθά σε οὐσίαι ἢ συμβεβηκότα καὶ εἰ μὲν οὐσίαι διὰ τί ἀντιδιέστειλας εἰ δὲ συμβεβηκότα ἐπειδὴ ἐκ τῶν διαφορῶν οἱ ὁρισμοὶ εὑρεθήσονται αἱ οὐσίαι ἐκ τῶν συμβεβηκότων καὶ τὰ μέρη τῶν οὐσιῶν συμβεβηκότα καὶ πῶς αὐτὸς λέγεις τὰ μέρη τῶν οὐσιῶν οὐσίαι εἰσί τούτοις τοῖς ἀπόροις ἐνσχεθεὶς ὁ Πορφύριος οὐκ ἐνάρκησε μέσην τινὰ φύσιν εἰπεῖν οὐσίας καὶ συμβεβηκότος καὶ ταύτῃ παραθέσθαι τὰς διαφοράς ὥσπερ οἱ ἐνεχθέντες ταῖς περὶ τοῦ φωτὸς ἀπορίαις τῶν μὲν σῶμα τὸ φῶς λεγόντων τῶν δὲ ἀσώματον μέσην τινὰ φύσιν ἐπέθεντο εἰπεῖν τὸ φῶς ἀσωμάτου καὶ σώματος.
ἐπεὶ δὲ τὸ ἀμφοτέρων τῶν ἄκρων μετέχον ἢ ἐξ ἴσου αὐτῶν μετέχει ἢ μᾶλλον τοῦδε ἧττον δὲ τοῦδε καὶ τοῦτο διχῶς τριττὰς ἔλεγεν εἶναι τὰς διαφοράς ἢ μᾶλλον οὐσίας ἧττον δὲ συμβεβηκότα ὡς τὸ λογικὸν καὶ τὸ ἄλογον μᾶλλον γὰρ οὐσίαι ταῦτα ὡς συμπληροῦντα τὴν οὐσίαν κἀν τῷ ὁρισμῷ παραλαμβανόμενα ὀλίγως δὲ συμβεβηκότα ὡς ἐν τῷ ὁποῖόν τι κατηγορούμενα μία γὰρ τοῦ συμβεβηκότος κατηγορία ἡ ποιότης.
ἐξ ἴσου δὲ οὐσίαι καὶ συμβεβηκότα ὡς ἡ ἐν πυρὶ θερμότης καὶ ἡ ἐν χιόνι λευκότης ὡς γὰρ ἐν πεποιωμένῳ σώματι οὐσίαι εἰσὶν ὡς συμπληροῦντα τὴν οὐσίαν αὐτῶν ὡς δὲ ἐν ἀποίῳ σώματι συμβεβηκότα τότε γὰρ καὶ γίνονται καὶ ἀπογίνονται χωρὶς φθορᾶς τοῦ ὑποκειμένου ὅτε γὰρ ἐν τῷ πυρὶ ἡ θερμότης ἐστίν οὐσία ἐστίν ἐπειδὴ ἀδύνατον ἐπινοηθῆναι πῦρ δίχα θερμότητος ὅταν δὲ ἐν σιδήρῳ γένηται συμβεβηκός ἐστι.
μᾶλλον δὲ συμβεβηκότα ἤπερ οὐσίαι ὡς ἡ ἐν κύκνῳ λευκότης καὶ ἡ ἐν Αἰθίοπι μελανότης γίνεται γὰρ καὶ ἀπογίνεται χωρὶς φθορᾶς τοῦ ὑποκειμένου καθά φησιν ὁ Πορφύριος ὅτι δύναται φησίν ἐπινοηθῆναι καὶ κύκνος μέλας καὶ κόραξ λευκὸς καὶ Αἰθίοψ ἀποβαλὼν τὴν χροίαν χωρὶς φθορᾶς τοῦ ὑποκειμένου.
ὅλως δὲ δοκοῦσιν οὐσίαι εἶναι διὰ τὸ παντὸς κύκνου τὸ εἶδος τὴν λευκότητα εἶναι καὶ τοῦ κόρακος τὴν μελανίαν.
τριτταὶ οὖν αἱ διαφοραὶ κατ' αὐτὸν συνάγονται.
ἀλλ' ὦ Πορφύριε ἀντίφασιν ποιοῦσιν ἡ οὐσία καὶ τὸ συμβεβηκός τὸ ἐν ὑποκειμένῳ καὶ τὸ οὐκ ἐν ὑποκειμένῳ τῆς δὲ ἀντιφάσεως οὐδέν ἐστι μέσον ἔστι γὰρ ἀντίφασις ἀντίθεσις ἧς οὐδέν ἐστι μεταξὺ καθ' αὑτό καλῶς προσκειμένου τοῦ καθ' αὑτό κατὰ συμβεβηκὸς γὰρ ἐνδέχεται εἶναί τι μέσον λευκοῦ γὰρ καὶ οὐ λευκοῦ οὐδέν ἐστι μέσον εἰ μή τι δἂν συμβῇ τὸ οὐ λευκὸν ἐπὶ τοῦ μέλανος νοηθῆναι τότε γὰρ εὑρίσκεται μέσον τῆς ἀντιφάσεως εἰ καὶ κατὰ συμβεβηκός.
τί οὖν δεῖ εἰπεῖν ὅτι οὐσίαι μὲν αἱ διαφοραί οὐσίαι δὲ οὐχ αἱ νῦν προκείμεναι ἡμῖν εἰς ἐπίσκεψιν αἱ συνεγνωσμέναι τῷ πολλῷ ἀνθρώπῳ ὁ γὰρ πολὺς ἄνθρωπος καὶ ζῷον λέγει καὶ ἄνθρωπον καὶ Σωκράτης.
εἰ δὲ ἐρεῖς τί οὖν οὐ λέγουσι λογικὸν καὶ ἄλογον ἅπερ εἰσὶ διαφοραί λέγομεν ὅτι τὸ λογικὸν καὶ ἄλογον συνθέτων πραγμάτων εἰσὶν ὀνόματα λογικότητα δὲ καὶ ἀλογίαν ὁ πολὺς ἄνθρωπος οὐκ οἶδεν ἅπερ εἰσὶ διαφοραί.
διὰ τοῦτο οὖν ἀντιδιέστειλε τὰς διαφορὰς ταῖς οὐσίαις.
καὶ ταῦτα μὲν ἐν τούτοις.
Ἐπειδὴ δὲ ᾔσθετο ἑαυτοῦ ὁ Ἀριστοτέλης τὰς διαφορὰς συμβεβηκότα ποιήσαντος τῷ ἀντιδιελεῖν ταῖς οὐσίαις ἐπάγει ὅτι τὰ μέρη τῶν οὐσιῶν οὐσίαι αἱ διαφοραὶ δὲ μέρη τῶν ὁρισμῶν καὶ οὐσίαν συμπληροῦσιν αἱ διαφοραὶ ἄρα οὐσίαι ὡς μέρη οὐσιῶν.
μὴ ταραττέτω δὲ ἡμᾶς ὁ λόγος ὁ λέγων ὅτι τὰ μέρη τῶν οὐσιῶν συμβεβηκότα ἔλεγον γὰρ οὕτω τινές τὰ μέρη τῶν οὐσιῶν ἔν τινι τὰ ἔν τινι συμβεβηκότα τὰ μέρη τῶν οὐσιῶν ἄρα συμβεβηκότα οὐδὲ γὰρ οὕτως ἐλέγομεν τὸ ἔν τινι τὸ ἐν ὑποκειμένῳ ἀλλὰ τὸ ἔν τινι μὴ ὡς μέρος ὑπάρχον.
νῦν δὲ τὸ ἔν τινι ὡς μέρος ἐν ὅλῳ ὑπόκειται οἷον ἡ διαφορά.
Τοῦτο ὀφείλων εἰπεῖν ὅτι οὐ μόνῃ τῇ οὐσίᾳ ὑπάρχει εἶπεν ὅτι οὐκ ἔστιν ἴδιον καὶ τὸ ἴδιον γὰρ τῷ μόνῳ χαρακτηρίζεται καὶ οὐ τῷ παντί.
Ὑπάρχει δὲ ταῖς οὐσίαις καὶ ταῖς διαφοραῖς τὸ πάντα συνωνύμως ἀπ' αὐτῶν λέγεσθαι.
Δεύτερον ἴδιον τῆς οὐσίας τὸ συνωνύμως κατηγορεῖσθαι.
ἀλλὰ τοῦτο ὑπάρχει καὶ τοῖς συμβεβηκόσι τὸ γὰρ χρῶμα τοῦ λευκοῦ τούτου συνωνύμως κατηγορεῖται.
ἀλλ' εἶπεν οὕτως ὅτι δεύτερον ἴδιον τῆς οὐσίας τὸ συνωνύμως κατηγορεῖσθαι μόνον τὰ γὰρ συμβεβηκότα καὶ ὁμωνύμως κατηγοροῦνται καὶ συνωνύμως καὶ παρωνύμως καὶ ἑτερωνύμως.
καὶ τὰ παραδείγματα εἴρηται ἀνωτέρω.
ἢ καὶ ἄλλως δεῖ εἰπεῖν ὅτι τὸ δεύτερον ἴδιον τῆς οὐσίας τὸ συνωνύμως κατηγορεῖσθαι τῶν πρώτων οὐσιῶν τὰ γὰρ συμβεβηκότα εἰ καὶ συνωνύμως κατηγοροῦνται ἀλλ' οὐ τῶν πρώτων οὐσιῶν ἀλλὰ τῶν οἰκείων ἀτόμων.
τοῦτο δὲ οὐδὲ πάσῃ ὑπάρχει τῇ οὐσίᾳ οὐδὲ μόνῃ πάσῃ μὲν γὰρ οὐχ ὑπάρχει διὰ τὴν ἄτομον οὐσίαν ἀκατηγόρητον οὖσαν.
ἀλλ' οὐδὲ μόνῃ καὶ αἱ διαφοραὶ γὰρ συνωνύμως κατηγοροῦνται.
πῶς οὖν ἴδιον τὸ μηδαμῶς ἴδιον εἰ γὰρ μηδὲ πάσῃ μηδὲ μόνῃ ὑπάρχει οὐδὲ ὅλως δύναται ἴδιον εἶναι τοῦ ἰδίου πάσῃ καὶ μόνῃ καὶ ἀεὶ ὑπάρχοντος.
μήποτε οὖν ὡς ἕτερον κοινὸν ὑπάρχει τῆς οὐσίας καὶ τῆς διαφορᾶς ὡς ὅτε ἔλεγεν ὅτι κοινωνεῖ ἡ οὐσία τῇ διαφορᾷ καθὰ ἀμφότερα συνωνύμως κατηγοροῦνται.
ἀλλ' ἐπειδὴ ὅσον ἀπὸ τοῦ λεχθέντος πέντε εὑρίσκονται τὰ ἴδια τῆς οὐσίας τῶν ἐξηγητῶν ἓξ εἰωθότων λέγειν εἰπὲ ὅτι κατεφρόνησε νῦν τῆς ἀντιδιαστολῆς τῆς οὐσίας πρὸς τὴν διαφορὰν καὶ ἀμφότερα ὡς οὐσίας ἔλαβε.
καὶ μήποτε ἴδιον εὑρίσκεται τῆς οὐσίας καὶ μᾶλλον ἴδιον τοῦ γὰρ πρώτου ἰδίου πάσῃ μὲν ὑπάρχοντος μὴ μόνῃ δέ τοῦτο μόνῃ ὑπάρχει οὐ πάσῃ δέ τὰ γὰρ ἴδια στενοχωρεῖσθαι θέλοντα τῷ μόνῳ χαρακτηρίζεται καὶ οὐ τῷ παντί.
Ἐφ' οἷς ἀποροῦσιν ὅτι πῶς λέγεται τὰς διαφορὰς συνωνύμως κατηγορεῖσθαι εἴ γε αἱ διαφοραὶ τοῦ οἰκείου ὀνόματος οὐ μεταδιδόασιν οὐδεὶς γὰρ λέγει ὅτι ἄνθρωπος λογικότης.
πρὸς ὅ φαμεν διττὸν τὸ συνώνυμον παρὰ τῷ Ἀριστοτέλει ἢ τὸ μεταδιδοῦν ὀνόματος καὶ πράγματος ἢ τὸ συντελοῦν πρὸς ὕπαρξιν οὕτω γὰρ αὐτὸς ἐν τῷ Περὶ τῆς ψυχῆς λόγῳ τὴν ψυχὴν συνωνύμως λέγει τοῦ ζῴου κατηγορεῖσθαι ἐπειδὴ συντελεῖ πρὸς τὴν ὕπαρξιν αὐτοῦ κἂν μὴ μεταδίδωσιν ὀνόματος καὶ πράγματος οὐδεὶς γὰρ λέγει τὸ ζῷον ψυχήν ἀλλ' οὐδὲ τὸν ὁρισμὸν τῆς ψυχῆς ἐπιδέχεται τὸ ζῷον.
ἀλλ' ἐπειδὴ ὁ Ἀριστοτέλης βούλεται καὶ τὴν διαφορὰν οὐ μόνον πράγματος ἀλλὰ καὶ ὀνόματος μεταδιδόναι μήποτε μεταδίδωσί πως εἰ καὶ παρωνύμως λέγεται ἀπὸ τῆς λογικότητος.
ἢ καὶ ἄλλως ὅτι ὥσπερ τὸ λευκὸν διττόν τοῦτ' ἔστι τὸ λελευκωμένον ξύλον καὶ αὐτὴ ἡ λευκότης μήποτε δυνάμεθα λέγειν ὅτι καὶ τὸ λογικὸν διττόν τοῦτ' ἔστιν αὐτὴ ἡ λογικότης καὶ τὸ λογικὸν ζῷον.
ἢ καὶ ἄλλως ὅτι κἂν μὴ δυνάμεθα εἰπεῖν τὸν ἄνθρωπον λογικότητα λέγομεν αὐτὸν λογικότητα ἔχειν.
ἔδειξεν οὖν ὁ λόγος ὅτι ἡ διαφορὰ συνωνύμως κατηγορεῖται κυρίως.
Ἐπὶ μὲν τῶν πρώτων οὐσιῶν καταγνοὺς ὁ Ἀριστοτέλης τῶν πρώτων δύο ἰδίων τῆς οὐσίας τοῦ μὲν ἑνὸς ὡς πάσῃ μὲν ὑπάρχοντος μὴ μόνῃ δέ τοῦ δὲ δευτέρου ὡς μήτε πάσῃ μήτε μόνῃ ὑπάρχοντος ἐφ' ἕτερον ἴδιον κατάγει τὸν λόγον καί φησι τρίτον ἴδιον τῆς οὐσίας τὸ τόδε τι σημαίνειν.
δηλοῖ τὸ μὲν τόδε τὸ ὑποκείμενον οὕτω γοῦν αὐτὸς ἐν ταῖς Φυσικαῖς τὴν ὕλην ὑποκείμενον καλεῖ ἄμφω γὰρ ὡρισμένα καὶ τὸ τόδε ὡς δείξει ὑποπίπτον καὶ ἡ ὕλη ὡς ὡσαύτως μένουσα πάντων ἐν αὐτῇ τρεπομένων εἴπερ ὁ λέβης δύναται μετασχηματισθῆναι καὶ γενέσθαι ἀνδριὰς καὶ ὁ ἀνδριὰς πάλιν μετασχηματιζόμενος ἕτερόν τι γενέσθαι οὐδὲν ἧττον μένοντος τοῦ χαλκοῦ ὅπερ ἦν πρὶν γένηται λέβης ἢ ἀνδριὰς ἤ τι τῶν τοιούτων.
οὕτως ὁ Ἀριστοτέλης τὸ τόδε καὶ τὴν ὕλην ὑποκείμενα καλεῖ.
τὸ δὲ τὶ τὸ μερικὸν δηλοῖ.
ἄμφω δέ τόδε καὶ τί τὸ μερικὸν ὑποκείμενον δηλοῖ φημὶ τὴν ἄτομον οὐσίαν.
τοῦτο δὲ τὸ ἴδιον οὐδὲ τῇ ὕλῃ ἁρμόζει διὰ τὸ καθολικὸν ὑποκείμενον αὐτὴν εἶναι καὶ ὅτι οὐκ ἔχει συμβεβηκότα τῷ ἑαυτῆς λόγῳ ἅπερ ποιοῦσι τὸ μερικόν καὶ ἁπλῶς εἰπεῖν οὐδὲ τὸ καθόλου ἁρμόζει τῇ ὕλῃ οὐδὲ τὸ μερικόν ταῦτα γὰρ εἰδοπεποιημένα ὀνόματα ἡ δὲ ὕλη οὐκ ἔχει καθ' ἕξιν τὰ εἴδη ἀλλὰ κατ' ἐπιτηδειότητα οὐδὲ τῇ θείᾳ ἁρμόζει οὐσίᾳ μηδενὶ ὑποκείμενον οὔσῃ οὐδὲ ταῖς δευτέραις αὗται γὰρ εἰ καὶ τῷ ἑνιαίῳ τῆς προφορᾶς δοκοῦσι τόδε τι σημαίνειν ὅταν εἴπω ἄνθρωπος ἢ ζῷον ἀλλ' οὐ τόδε τι σημαίνουσιν ἀλλὰ τοιόνδε τοῦτ' ἔστιν ὁμοιότητα καθ' ἣν ἐοίκασιν οἱ ἄνθρωποι ἀλλήλοις καθό εἰσιν ἄνθρωποι καὶ τὰ ζῷα καθὸ ζῷα.
καὶ μὴ νομίσῃς ἐπειδὴ εἶπον τοιόνδε αὐτὰ σημαίνειν τὸ δὲ τοιόνδε ποιότης ἡ δὲ ποιότης συμβεβηκός ὅτι αἱ δεύτεραι οὐσίαι συμβεβηκότα κἂν γὰρ ποιότητα σημαίνωσιν ἀλλ' οὐσιώδη ποιότητα.
ἀλλ' ἐπειδὴ καὶ τὰ καθόλου συμβεβηκότα ὁμοιότητα σημαίνουσι τῶν κατὰ μέρος συμβεβηκότων τίνι διαφέρουσι τῶν δευτέρων οὐσιῶν καὶ λέγομεν ὅτι αἱ μὲν δεύτεραι οὐσίαι ὁμοιότητα οὐσιώδη σημαίνουσι τὰ δὲ συμβεβηκότα ἐπουσιώδη διττὴ γὰρ ἡ ποιότης ἡ μὲν οὐσιώδης ἡ δὲ ἐπουσιώδης.
μήποτε οὖν τὸ παρὸν ἴδιον ἄλλο ἐστὶν ἐγκώμιον τῆς οὐσίας τῆς ἀτόμου μόνη γὰρ ἡ ἄτομος οὐσία πρὸς τῷ πᾶσιν ὑποκεῖσθαι τοῖς παρ' ἑαυτὴν ἑαυτῆς ἐστι μόνη τὰ δὲ ἄλλα πάντα τῆς ἀτόμου οὐσίας εἶναι λέγεται.
Ταῦτα ὁ Ἀριστοτέλης καὶ ἕτερον οὐδέν.
πέντε δέ τισιν ἔχομεν ἐπιστῆσαι πρῶτον μὲν ὅτι πῶς λέγομεν τὴν οὐσίαν σημαίνειν εἰ πρᾶγμα ἡ οὐσία τὰ δὲ πράγματα σημαίνονται καὶ οὐ σημαίνουσι.
καὶ λέγομεν ὅτι ὁ σκοπὸς ταῖς Κατηγορίαις οὐ περὶ πραγμάτων ᾗ πράγματα διαλαβεῖν ἀλλ' ᾗ σημαίνονται ὑπὸ τοιῶνδε φωνῶν ποτὲ μὲν γὰρ τὰ πράγματα ποιοῦσι τὰ τῶν φωνῶν οὐχ ὡς πράγματα σημαίνοντα ἀλλ' ὡς τοιῶσδε ὀνομαζόμενα οἷον Σωκράτης ἐν πλήθει θεωρούμενος τοῖς ἐπιζητοῦσιν αὐτόν  ποτὲ δὲ καὶ αἱ φωναὶ ποιοῦσι τὰ τοῦ πράγματος οἷον Σωκράτης περιπατεῖ οὐχ ὅτι τὸ Σωκράτης ὄνομα περιπατεῖ ἀλλ' ὅτι τὸ πρᾶγμα τὸ ἔχον τοιοῦτον ὄνομα ἐκεῖνο περιπατεῖ.
δεύτερον ὅτι καὶ ἐκ τούτου φαίνεται τοῦ ἰδίου τοῦ κατὰ τὴν ὁμοιότητα ἰδίου οὐκ ἐκ τοῦ κατὰ τόδε τι ὅτι οὐσίαι αἱ διαφοραί οὐ μόνον ὅτι οὔκ εἰσιν ἐν ὑποκειμένῳ καὶ ὅτι συνωνύμως κατηγοροῦνται καὶ ὅτι μέρη οὐσιῶν εἰσιν ἀλλ' ὅτι καὶ ἀνομοιότητα οὐσιῶν σημαίνουσιν ὡς γὰρ αἱ δεύτεραι οὐσίαι ὁμοιότητα σημαίνουσαι τῶν κατὰ μέρος οὐσιῶν οὐσίαι εἰσίν οὕτω καὶ αἱ διαφοραὶ ἀνομοιότητα οὐσιῶν σημαίνουσαι οὐσίαι εἰσί τῶν γὰρ ἀντιδιαιρουμένων μία ἡ ἐπιστήμη τοῦτ' ἔστιν ὁμοιότητος καὶ ἀνομοιότητος.
τρίτον ἐπιστήσωμεν ὅτι πῶς ἀνωτέρω ἐλέγομεν τὰ γένη καὶ τὰ εἴδη ἐν τῷ τί ἐστι κατηγορεῖσθαι νῦν δὲ ἐν τῷ ὁποῖόν τί ἐστι.
καὶ λέγομεν ὅτι ἀμφότερα ἀληθῆ εἰ μὲν γὰρ λάβῃς αὐτὸ τὸ ἐγκατατεταγμένον πρᾶγμα καὶ οὐ τὸ σχετικὸν ἐν τοῖς κατὰ μέρος ζῷον ἢ τὸν ἄνθρωπον ἐν τῷ τί ἐστι κατηγορεῖται εἰ δὲ τὸ ἐξῃρημένον τοῦτ' ἔστι τὸ πρὸ τῶν πολλῶν καὶ σχετικόν ἐν τῷ ὁποῖόν τι ἐστι κατηγορεῖται ὁμοιότητα γὰρ οὐσιῶν δηλοῖ εἰ μὲν γὰρ αὐτὸ τὸ πρᾶγμα καθ' αὑτὸ σκοποῦμεν ἀσχέτως καὶ τὴν φύσιν αὐτοῦ τῷ τί ἐστι χρώμεθα  εἰ δὲ τὴν σχέσιν καὶ ὁμοιότητα ζητοῦμεν ἣν ἔχει τὸ καθόλου πρὸς τὰ κατὰ μέρος τῷ ὁποῖόν τί ἐστι χρώμεθα ὁ γὰρ καθόλου ἄνθρωπος ἢ τὸ ζῷον ὁμοιότητα δηλοῦντα τῶν οἰκείων μερῶν ἢ εἰδῶν τοιόνδε τι σημαίνουσι καὶ ὁμοιότητα οὐσιώδη δηλοῦσι.
τέταρτον ἐπιστήσωμεν ὅτι ὁ μὲν Ἀριστοτέλης τόδε τι καλεῖ τὴν ἄτομον οὐσίαν τοιόνδε τὴν δευτέραν ὁ δὲ Πλάτων ὑπεναντίως αὐτῷ.
καὶ λέγομεν ὅτι ἀμφότερα ἀληθῆ ἑκάτερος γὰρ τὸ μὲν ὡρισμένον τόδε καλεῖ τὸ δὲ ἀόριστον τοιόνδε.
ἔστι δὲ ἐν ἑκατέρῳ καὶ ὡρισμένον καὶ ἀόριστον ἐν μὲν τῇ ἀτόμῳ οὐσίᾳ ὡρισμένον μὲν τὸ ἓν τῷ ἀριθμῷ ἀόριστον δὲ τῷ μηδὲ τὴν περὶ αὐτῆς προσηγορίαν ἀναμένειν οἷον Σωκράτης ἐν ῥοῇ γὰρ καὶ ἀπορροῇ τὸ εἶναι ἔχει ὥσπερ καὶ τὰ ἄλλα φυσικὰ ἐν παντὶ νῦν μεταβάλλει ἐν γὰρ τῷ λέγειν κάλεσον τὸν καθήμενον ἀνίσταται καὶ οὐκ ἀνέμεινε τὴν οἰκείαν προσηγορίαν ἐπὶ δὲ τῆς δευτέρας οὐσίας ὡρισμένον τὸ ἀμετάβλητον οἷον τοῦ καθόλου ἀνθρώπου καὶ τοῦ ζῴου ἀόριστον δὲ τῷ ἀλλάσσεσθαι τὸ καθόλου ὅταν πολλῶν ἔχωμεν ἔννοιαν εἰ γὰρ εἴπω ἄνθρωπος περιέλαβον τὸν Σωκράτην.
πέμπτον δὲ καὶ τελευταῖον δεῖ ἐπιστῆσαι ὅτι παρὰ τὴν ἄγνοιαν τούτου τοῦ σημαινομένου γίνονται οἱ οὔτιδες παραλογισμοὶ κατὰ τὸν παρ' Ὁμήρῳ Ὀδυσσέα ἐν καιρῷ Οὖτιν αὑτὸν καλέσαντα.
ἔχει δὲ ὁ παραλογισμὸς οὕτως ὅστις ἐν Ἀθήναις οὗτος οὐκ ἐν Μεγάροις ἄνθρωπος δὲ ἐν Ἀθήναις ἄνθρωπος ἄρα οὐκ ἐν Μεγάροις.
καὶ λέγομεν ὅτι παραλογισμός ἐστιν ἐν τῷ τίς τὸ γὰρ ὅστις ὁ μὲν ἐπὶ τοῦ καθόλου βιάζεται αὑτῷ εἶναι ὅπερ ἐστὶ ψεῦδος ὁ δὲ ἐπὶ τοῦ μερικοῦ αὐτὸ λαμβάνει.
καὶ ἀληθής ἐστιν ὁ λόγος τότε ἐὰν τὸ μερικὸν λαμβάνωμεν ὁ γὰρ τὶς ἄνθρωπος φέρε εἰπεῖν Σωκράτης ἢ ἄλλος τις τῶν κατὰ μέρος ἀνθρώπων ὁ ὢν ἐν Ἀθήναις ἐν Μεγάροις οὐκ ἔστιν ἵνα μὴ διασπασθῇ αὐτὸς ἑαυτοῦ.
οὕτω δὲ δεῖ λέγειν ὅστις ἐν Ἀθήναις οὗτος οὐκ ἐν Μεγάροις Σωκράτης ἐν Ἀθήναις Σωκράτης ἄρα οὐκ ἐν Μεγάροις.
ταῦτα ἔχει ἡ θεωρία.
Ἐπειδὴ τὸ τρίτον ἴδιον τῆς οὐσίας τὸ τόδε τι σημαίνειν καὶ μόνῃ τῇ οὐσίᾳ ὑπάρχειν καὶ διὰ τοῦτο μᾶλλον ἴδιον αὐτῆς δοκοῦν εἶναι δοκεῖ οὐχ ὡς πράγματι αὐτῇ ὑπάρχειν ἀλλ' ὡς φωνῇ σημαντικῇ  οὐ πρότερον καταπαύει ὁ Ἀριστοτέλης τὸν περὶ τῶν ἰδίων λόγον πρὶν ἂν εὕροι ἴδιον τῆς οὐσίας τὸ ὡς πράγματι αὐτῇ ὑπάρχον.
καὶ ἐπειδὴ ὡς πράγματι ὑπάρχει τῇ οὐσίᾳ τὸ τῶν ἐναντίων αὐτὴν εἶναι δεκτικήν τῷ δὲ τῶν ἐναντίων αὐτὴν εἶναι δεκτικὴν ἕπεται τὸ μηδὲν ἔχειν ἐναντίον τούτῳ δὲ ἕπεται τὸ μὴ ἐπιδέχεσθαι τὸ μᾶλλον καὶ τὸ ἧττον ταῦτα τὰ τρία ἴδια παραδοὺς τῆς οὐσίας καταπαύει τὸν περὶ τῆς οὐσίας λόγον καὶ τῶν ἰδίων αὐτῆς.
καὶ ἕκτον μὲν καὶ κυρίως παραδίδωσι τελευταῖον ἴδιον τὸ τῶν ἐναντίων δεκτικὴν αὐτὴν εἶναι τέταρτον δὲ ἴδιον τῆς οὐσίας τὸ μηδὲν ἔχειν ἐναντίον.
καὶ τοῦτο πιστοῦται ἐκ τῆς ἐπαγωγῆς οὔτε γὰρ τῇ πρώτῃ φησίν ἐστί τι ἐναντίον οὔτε τῇ δευτέρᾳ.
καὶ ταῦτα δι' ἑτέρας ἐπαγωγῆς πιστοῦται τῇ γὰρ πρώτῃ φησίν οὐκ ἔστιν ἐναντίον ἐπειδὴ Σωκράτει οὐδέν ἐστιν ἐναντίον τῇ δευτέρᾳ οὐδέν ἐστιν ἐναντίον ἐπειδὴ οὔτε ζῴῳ οὔτε ἀνθρώπῳ πολὺ γὰρ τὸ ἐπαγωγικὸν ἐν τῇ παρούσῃ πραγματείᾳ περὶ γενικωτάτων οὔσῃ τὰ γὰρ γενικώτατα πρὸ αὑτῶν οὐδὲν ἔχει πάντα δὲ μετὰ ταῦτα.
ἡ δὲ ἐπαγωγὴ ἐκ τῶν δευτέρων καὶ μερικῶν τὸ καθόλου πιστοῦται ἡ δὲ ἀπόδειξις οὐχ οὕτως ἀλλ' ἐκ τῶν ἐπάνω τὰ κάτω.
καὶ ἐπειδὴ παχυμερὴς ἡ ἐπαγωγὴ ὡς μὴ ἐπὶ πάντων ἀληθεύουσα φέρε ἡμεῖς δι' ἑτέρου ἀναγκαστικωτέρου τρόπου τοῦτο ἀποδείξωμεν.
δεῖ εἰδέναι ὅτι ἐγήγερται τοῖς πράγμασι φυσικὸς καὶ ἀκήρυκτος καὶ ἄσπονδος πόλεμος ὅταν δύο τινῶν μαχομένων ἀλλήλοις ἑκάτερος ἐγκρατὴς βούληται γενέσθαι τοῦ ὑποκειμένου μὴ δύνηται δὲ τὸ ὑποκείμενον ἀμφότερα ἐν τῷ αὐτῷ νῦν δέξασθαι τὰ ἐναντία διὰ τὸ παρὰ μέρος αὐτὸ εἶναι τῶν ἐναντίων δεκτικόν.
εἰ οὖν τὰ μαχόμενα περὶ ἓν ὑποκείμενον μάχονται ὥς φησιν ὁ Πλωτῖνος  δεῖ εἰδέναι ὅτι ὑποκείμενον νῦν λέγεται ὁ τόπος ἕκαστον γὰρ ἐναντίον τόπον ἔχει ἴδιον καὶ οὐδέποτε μάχονται τὰ ἐναντία πόρρω ἀφεστῶτα ἀλλ' ἁπτόμενα ἀλλήλων ἢ καὶ συμπλακέντα καὶ ἐν ἑνὶ ὄντα τόπῳ μάχονται τί κρατήσει τοῦ τόπου ἀδύνατον γὰρ ἀστασίαστα μένειν τἀναντία ἐν ἑνὶ ὄντα τόπῳ ὑποκείμενον οὖν τὸν τόπον ἀκουστέον ἐν ᾧ μάχονται τἀναντία καὶ οὐ τὸ ἄποιον σῶμα τὰ ἄρα μαχόμενα ἐν ὑποκειμένῳ διὰ τὴν σὺν ἀντιθέσει ἄρα ἀντιστοφὴν ἐκ τοῦ ἑπομένου γενομένην τῷ μὴ ἐν ὑποκειμένῳ ὅσα μὴ ἐν ὑποκειμένῳ ἐστίν οὐκ ἔχει ἐναντίον ὡς τῆς ἀφορμῆς τοῦ μάχεσθαι ἀπηλλαγμένα ἡ δὲ οὐσία οὐκ ἐν ὑποκειμένῳ οὐκοῦν τῇ οὐσίᾳ οὐκ ἔστιν ἐναντίον μαχόμενον.
ἀλλὰ τοῦτο τὸ τέταρτον εἰρημένον ἴδιον πάσῃ μὲν ὑπάρχει τῇ οὐσίᾳ οὐ μόνῃ δέ οὐδὲ γὰρ ἀντιστρέφει ὁ λόγος εἰ γὰρ καὶ πάντα τὰ μαχόμενα ἐν ὑποκειμένῳ ἀλλ' οὐ πάντα τὰ ἐν ὑποκειμένῳ μάχονται ἀλλήλοις τῷ γὰρ σχήματι οὐδέν ἐστιν ἐναντίον  οὐδὲ τοῖς μέσοις τῶν χρωμάτων φαιῷ ἢ ξανθῷ τὰ γὰρ ἐναντία τῇ πλείστῃ διαστάσει κρίνεται πλεῖστον δὲ διέστηκεν οὐ τὸ μέσον τοῦ ἄκρου ἀλλὰ τὸ ἄκρον τοῦ ἄκρου.
καὶ τῷ ὡρισμένῳ ποσῷ οὐδέν ἐστιν ἐναντίον οἷον τῷ διπήχει ἢ τριπήχει.
εἰ δὲ καὶ συγχωρήσομεν τῷ ἀορίστῳ ποσῷ εἶναι ἐναντίον τὸ μικρὸν τῷ μεγάλῳ καὶ τὸ πολὺ τῷ ὀλίγῳ δειχθήσεται ὅτι οὐδὲ τούτοις ἐστί τι ἐναντίον διότι τὸ μέγα ἐκ μικρῶν πολλῶν συνέστηκε καὶ τὸ πολὺ ἐξ ὀλίγων πολλῶν εἰ οὖν περιέχουσιν ἑαυτά οὔκ εἰσιν ἐναντία συστατικὰ ὄντα ἑαυτῶν τὰ δὲ ἐναντία ἀεὶ φθαρτικὰ ἀλλήλων καὶ οὐδέποτε συστατικά.
ταῦτα ὁ Ἀριστοτέλης καὶ ἕτερον οὐδέν.
Ἀποροῦσι δὲ τρία ἄπορα.
πρῶτον μὲν πῶς λέγεται ἡ οὐσία μηδὲν ἔχειν ἐναντίον ἐν γὰρ τῷ Περὶ γενέσεως καὶ φθορᾶς φησι τὰ στοιχεῖα μάχεσθαι ἀλλήλοις τὸ πῦρ τῷ ὕδατι καὶ τὸν ἀέρα τῇ γῇ.
καὶ λύει ὁ Ἀλέξανδρος λέγων οὐ καθόλου ἑαυτοῖς μάχονται τὰ στοιχεῖα οὐ δήπου γὰρ καὶ κατὰ τὸ σῶμα ἀλλὰ ποιότης ποιότητι θερμότης ψυχρότητι καὶ ὑγρότης ξηρότητι.
ὁ δὲ Συριανὸς ἐπικρίνας πλέον φησὶν οὐδὲ κατὰ τὰς ποιότητας μάχονται εἰ οὐσιώδεις ληφθεῖεν οὐ γὰρ ἁμιλλᾶται ἡ θερμότης ψυχρότητί τινι ἐὰν ἐν πυρὶ γένηται ἢ ἐν ὕδατι ψυχρότης θερμότητι ἐπεὶ ἦν ποτε εὑρεῖν καὶ πῦρ ψυχρόν.
ἀλλὰ κἂν φθείρῃ ποιότης ποιότητα ὡς ἐν ἀποίῳ σώματι δεῖ τότε αὐτὰς λαβεῖν τότε γὰρ καὶ συμβεβηκότα εἰσὶ καὶ γίνονται καὶ ἀπογίνονται χωρὶς φθορᾶς τοῦ ὑποκειμένου.
δευτέρα ἀπορία ὅτι εἰ τῇ οὐσίᾳ οὐδὲν ἐναντίον ἐστί πῶς ὁ λόγος καὶ ὁ θυμὸς μάχονται ἀλλήλοις οὐσίαι γὰρ ταῦτα τρία γὰρ μέρη τῆς ψυχῆς λόγος θυμὸς καὶ ἐπιθυμία καὶ μάχεται ὁ θυμὸς καὶ ὁ λόγος ὥς φησιν ἡ Μήδεια θυμὸς δὲ κρείσσων τῶν ἐμῶν βουλευμάτων.
καὶ λέγομεν ὅτι οὐ κατὰ τὰς οὐσίας ἡ μάχη ἀλλὰ κατὰ τὰς ἐνεργείας θυμὸς γὰρ καὶ λόγος οὐσίαι τὸ δὲ θυμοῦσθαι καὶ λογίζεσθαι ἐνέργειαι εἰ δὲ ἐπαπορεῖ τις λέγων ὅτι αἱ ἐναντίαι ἐνέργειαι ὑπὸ ἐναντίων δυνάμεων προβάλλονται αἱ δὲ ἐναντίαι δυνάμεις ὑπ' ἐναντίων οὐσιῶν κακῶς λέγει ἡ γὰρ αὐτὴ οὐσία ἐναντίας προβάλλεται ἐνεργείας ὡς ἡ δόξα αὐτὴ γὰρ τὸ ὅτι μόνον εἰδυῖα ποτὲ μὲν δοξάζει ὅτι ἡ ψυχὴ θνητή ἐστι πεισθεῖσα δὲ ὑπὸ ἐπιστήμονος δοξάζει πάλιν τὸ ἀληθὲς ὅτι ἀθάνατος ἡ ψυχή καὶ ὅτι οὐδέποτε συσπένδονται τὰ ἐναντία ὁ δὲ θυμὸς εἴκει ποτὲ τῷ λόγῳ καθώς φησιν Ὀδυσσεὺς τέτλαθι δή κραδίη καὶ κύντερον ἄλλο ποτ' ἔτλης.
τρίτη ἀπορία εἰ μή ἐστί τι ἐναντίον τῇ οὐσίᾳ πῶς λέγομεν ἐχθροὺς τοὺς ἀνθρώπους εἴ γε οἱ ἄνθρωποι οὐσίαι εἰσί καὶ λέγομεν ὅτι οὐ καθὸ οὐσίαι μάχονται ἀλλὰ συμβεβηκός τι ἐποίησεν αὐτοὺς ἐχθρούς ἡ παροινία  καὶ ὅτι οὐ συσπένδονταί ποτε τὰ ἐναντία ὡς ἐπὶ πᾶν δὲ τὰς μεγίστας ἔχθρας μέγισται φιλίαι διαδέχονται καὶ ὅτι ἑαυτοὺς ἐποίησαν συμβεβηκότα τῶν ἑαυτοῖς ὑπαρχόντων ἔστι γὰρ αὐτῶν ἀκοῦσαι λεγόντων ὅτι τὴν οὐσίαν μου ἥρπασας οὐσίαν καλοῦντες τὰ χρήματα καὶ ἑαυτοὺς συμβεβηκότα ποιοῦντες καὶ οὐδὲ εὐτυχῆ συμβεβηκότα ἀλλὰ συμβεβηκότα συμβεβηκότων τοῦτ' ἔστι τῶν ἰδίων πραγμάτων.
Τὸ τέταρτον ἴδιον τῆς οὐσίας τὸ μηδὲν ἔχειν ἐναντίον ἀπεκύει καὶ ἄλλο ἴδιον τὸ μὴ ἐπιδέχεσθαι τὸ μᾶλλον καὶ τὸ ἧττον τὰ γὰρ ἐναντία τέλη εἰσιν τὸ δὲ μᾶλλον καὶ ἧττον ὁδὸς ἐπὶ τἀναντία.
καὶ καλεῖ μὲν ἐναντία φέρε εἰπεῖν τὸ λευκὸν καὶ τὸ μέλαν ἃ καὶ τέλη εἶναι λέγει μᾶλλον δὲ καὶ ἧττον τὴν ἐκ τοῦ λευκοῦ εἰς τὸ μέλαν μεταβολὴν ἢ τοῦ μέλανος εἰς λευκόν μὴ ἀθρόως γινομένην ἀλλ' ὁδῷ τινι κεχρημένην τῇ κατὰ πρόσβασιν ἐκ τοῦ λευκοῦ ἢ τοῦ μέλανος εἰς τὸ ἕτερον μεταποιήσει.
ὅπου τοίνυν τὰ ἐναντία ἐκεῖ καὶ τὸ μᾶλλον καὶ ἧττον καὶ ὅπου τὸ μᾶλλον καὶ τὸ ἧττον ἐκεῖ καὶ τἀναντία.
καὶ πάλιν ὅπου τἀναντία οὐκ εἰσίν οὐδὲ μᾶλλον οὐδὲ ἧττον καὶ ὅπου οὐδὲ μᾶλλον οὐδὲ ἧττον ἐκεῖ οὐδὲ ἐναντία εἰσίν ἀεὶ γὰρ ταῦτα τὰ τέσσαρα συμβαίνει ἀλλήλοις τὰ εἰρημένα.
ἀλλὰ ταῦτα ἀληθῆ καὶ κατὰ Πλάτωνα κατὰ γὰρ Πλάτωνα πάντα ἔμμεσα λέγεται οὐδὲν γὰρ ἀθρόως φησί μεταπηδᾷ ἀπὸ τοῦ ἐναντίου εἰς τὸ πάντως ἐναντίον οἷον τὸ λευκὸν οὐκ ἀθρόως μεταπηδᾷ ἀλλ' ὁδῷ τινι κέχρηται καὶ γίνεται ἧττον λευκὸν καὶ ἔτι ἧττον καὶ ἧττον καὶ οὕτω μέλαν.
κατὰ Ἀριστοτέλην δὲ οὐ πάντα ἔμμεσα τἀναντία ἀλλ' οἶδε καὶ ἄμεσα ἐναντία εἰ καὶ δύο μόνα ἄρτιον καὶ περιττὸν καὶ νόσον καὶ ὑγείαν.
τινὲς δέ φασιν ὅτι καὶ τούτων εἰσὶ μέσα τοῦ γὰρ ἀρτίου τοῦ δίχα διαιρουμένου μέσα τρία ὁ ἀρτιάκις ἄρτιος ὅστις ἕως μονάδος δίχα διαιρεῖται ὡς ὁ τριάκοντα δύο εἰς δεκαὲξ καὶ ὀκτὼ καὶ τέσσαρα καὶ δύο καὶ μίαν καὶ ὁ περισσάρτιος ὅστις πολλὰς τομὰς ἀρτίας δεξάμενος εἰς περιττὸν ἀριθμὸν λήγει ὡς ὁ τεσσαράκοντα ὀκτὼ εἰς εἴκοσι τέτταρα καὶ δώδεκα καὶ ἓξ καὶ εἰς περιττὸν λήγει τὸν τρία καὶ ὁ ἀρτιοπέριττος ὃς δίχα μὲν διαιρεῖται εὐθέως δὲ τὰ τμήματα αὐτοῦ περιττά εἰσιν ὡς ὁ ὀκτὼ καὶ δέκα εἰς ἐννέα καὶ ἐννέα διαιρούμενος.
ἀλλὰ τούτων μὲν τῶν ἀριθμῶν φημὶ ἀρτίου καὶ περιττοῦ μέσοι ὥς φασιν οἱ εἰρημένοι νόσου δὲ καὶ ὑγείας ἡ ἀνακομιδή.
ὁ δὲ Ἀριστοτέλης εἰκότως φαίη ἂν πρὸς τούτους ὅτι ἁπλῶς ἀρτίου καὶ ἁπλῶς περιττοῦ οὐδείς ἐστι μέσος ὑμεῖς δὲ τινὰ ἄρτιον ἐλάβετε ὁ γὰρ ἀρτιάκις ἄρτιος τὶς ἄρτιός ἐστιν οὐχ ἁπλῶς ἄρτιος.
καὶ νόσου καὶ ὑγείας οὐδέν ἐστι μέσον εἰ γὰρ καὶ νομίζεται εἶναι μέσον ἡ ἀνακόμισις κατὰ τοὺς ἰατρούς οἳ τῷ πρὸς αἴσθησιν κατὰ φύσιν καὶ παρὰ φύσιν ἐξετάζοντες ὑγείαν καὶ νόσον λέγουσι μέσην τὴν ἀνακόμισιν ἀλλ' ὁ Ἀριστοτέλης τῷ ἀκριβεῖ κατὰ φύσιν καὶ παρὰ φύσιν κρίνων τὴν ὑγείαν καὶ τὴν νόσον οὐδὲν λέγει μέσον αὐτῶν εἶναι.
ταῦτα ὁ Ἀριστοτέλης.
Ἔξωθεν δὲ ἀποροῦσιν ὅτι ἀνωτέρω ἔλεγεν ὅτι ἡ οὐσία ἐπιδέχεται τὸ μᾶλλον καὶ τὸ ἧττον νῦν δὲ λέγει ὅτι οὐκ ἐπιδέχεται.
καὶ λύομεν τὴν ἀπορίαν οὕτως ὅτι καὶ ἐπιδέχεται καὶ οὔ αὐτὴ γὰρ πρὸς ἑαυτὴν παραβαλλομένη οὐ λέγεται μᾶλλον καὶ ἧττον  ἡ μέντοι ἄτομος οὐσία πρὸς τὰς γενικὰς καὶ εἰδικὰς παραβαλλομένη μᾶλλον οὐσία ἐστί.
δευτέρα ἀπορία ὅτι πῶς ὁ Ἀριστοτέλης ἀεὶ ἔθος ἔχων ἐν τῇ ἀποδόσει τῶν ἰδίων τῆς οὐσίας λέγειν εἴ τε μόνῃ ὑπάρχει ἢ οὐ μόνῃ καὶ εἰ πάσῃ ἢ οὐ πάσῃ νῦν οὐδενὸς τούτων ἐμνήσθη καὶ λέγομεν λύσιν τοιαύτην ὅτι ὡς συνεπικριθὲν αὐτὸ ἔχομεν τῷ πρὸ τούτου ἰδίῳ νῦν παρῆκεν αὐτό εἰ γὰρ τῷ μηδὲν ἔχειν ἐναντίον ὅπερ ἦν πρὸ τούτου ἴδιον ἕπεται τὸ μὴ δέχεσθαι τὸ μᾶλλον καὶ τὸ ἧττον ἐκεῖνο δὲ οὐ μόνῃ τῇ οὐσίᾳ ὑπῆρχεν οὐδὲ τοῦτο μόνῃ τῇ οὐσίᾳ ὑπάρχει ἀλλὰ καὶ τῷ ποσῷ τὸ γὰρ τρίπηχυ ἢ τετράπηχυ οὐκ ἐπιδέχεται τὸ μᾶλλον καὶ τὸ ἧττον οὐδὲ τὸ πέντε ἢ τὸ δέκα.
τρίτη ἀπορία εἰ τὸ μᾶλλον καὶ ἧττον οὐκ ἐπιδέχεται ἡ οὐσία πῶς ὁ Ἀριστοτέλης ἐν τῷ Περὶ γενέσεως καὶ φθορᾶς λέγει τὸν ἀέρα ἧττον θερμὸν ὡς πρὸς πῦρ οὐσίαι δὲ ταῦτα καὶ λύει ὁ Ἀλέξανδρος λέγων ὅτι οὐ καθὸ οὐσίαι τὸ μᾶλλον καὶ τὸ ἧττον ἐπιδέχονται ἀλλὰ κατὰ τὰς ποιότητας.
ὁ δὲ Συριανὸς ὅτι οὐδὲ κατὰ τὰς ποιότητας τὸ μᾶλλον καὶ τὸ ἧττον ἐπιδέχονται ἐὰν οὐσιώδεις ληφθῶσιν ἑκάστη γὰρ πλείστη ἐστὶν ἐν τῷ οἰκείῳ ὑποκειμένῳ καὶ οὐ τῷ μᾶλλον καὶ ἧττον διαφέρουσιν εἰδοπεποίηνται γὰρ ταῦτα καὶ ὑφέσεις εἰδῶν εἰσιν.
ἢ καὶ ἄλλως ὅτι τὸ ἧττον ὅπερ τὸ μᾶλλον γινόμενον οὐκ ἐξέστη τοῦ οἰκείου εἴδους ὁ δὲ ἀὴρ ἀμετρίαν πυρίας θερμότητος ἐπιδεξάμενος ἀπώλεσε τὸ ἀὴρ εἶναι.
Ἕκτον ἴδιον τῆς οὐσίας τὸ μίαν καὶ τὴν αὐτὴν οὖσαν τῷ ἀριθμῷ δεκτικὴν εἶναι τῶν ἐναντίων παρὰ μέρος.
καὶ καλῶς πρόσκειται τὸ παρὰ μέρος ἐπειδὴ οὐχ ἅμα λευκαίνεται καὶ μελαίνεται ὁ Σωκράτης οὐδὲ ἅμα νοσεῖ καὶ ὑγιαίνει.
τὸ δὲ μίαν καὶ τὴν αὐτὴν τῷ ἀριθμῷ καλῶς πρόσκειται ἐπειδὴ καὶ ὁ ἀριθμὸς δέχεται τἀναντία ἄρτιον καὶ περιττόν ἀλλ' οὐχ εἷς τῷ ἀριθμῷ ἀλλ' εἷς τῷ εἴδει.
ἄλλως τε δὲ οὐδὲ ὡς ἐν ἀριθμῷ συνίσταται τὸ ἄρτιον καὶ περιττόν ἀλλ' ὡς ἐν ὕλῃ τῇ δυναμένῃ καὶ εἰς ἄρτιον καὶ εἰς περιττὸν διαιρεῖσθαι ὕλης γὰρ ἴδιον τὸ ἄλλοτε ἄλλο εἶδος δέχεσθαι καὶ εἰδοποιεῖσθαι.
τὸ ἄρτιον τοίνυν καὶ τὸ περιττὸν εἴδη νοείσθωσαν.
οὐκοῦν ὁ ἀριθμὸς ὕλῃ ἀναλογεῖ δεχόμενος τὰ εἴδη ταῦτα καὶ ποτὲ μὲν ἄρτιος ποτὲ δὲ περιττὸς γινόμενος.
κἀπὶ τῶν λοιπῶν παραδειγμάτων ἀναλόγως νοητέον τὸ εἰρημένον τὸ γὰρ πηχυαῖον ξύλον καὶ εἰς ἄρτιον διαιρεῖται καὶ εἰς περιττόν.
καὶ οἱ ἄρτιοι δὲ ἵπποι δύνανται καὶ περιττοὶ γενέσθαι ἑτέρου προσθήκῃ.
ἀλλὰ καὶ τὸ χρῶμα εἰ καὶ δέχεται τἀναντία οἷον λευκὸν καὶ μέλαν ἀλλ' οὐχ ἓν τῷ ἀριθμῷ ὄν ἀλλὰ τῷ εἴδει ἕν.
τοῦτο δὲ τὸ ἴδιον μόνῃ τῇ οὐσίᾳ ὑπάρχει διὰ τοιοῦτον λόγον τὸ τῶν ἐναντίων δεκτικὸν συμβεβηκότων ἐστὶ δεκτικόν  τὸ συμβεβηκότων δεκτικὸν συμβεβηκόσιν ὑπόκειται τὸ συμβεβηκόσιν ὑποκείμενον οὐσία ἐστί μόνῃ ἄρα τῇ οὐσίᾳ ὑπάρχει τοῦτο.
οὐ πάσῃ δέ αἱ γὰρ δεύτεραι οὐσίαι ἄτρεπτοι οὖσαι οὐ δέχονται τἀναντία.
ἀλλ' οὐδὲ πάσαις ταῖς ἀτόμοις τοῦτο ὑπάρχει τὰ γὰρ οὐράνια ἄτρεπτα ὄντα οὐ δέχονται τἀναντία.
ἀλλ' οὐδὲ πᾶσαι αἱ ἐνταῦθα ἄτομοι οὐσίαι ἐπιδέχονται τἀναντία ὥς τινες ὑπέλαβον τὸν κύκνον εἰ τύχοι κατὰ τὸ λευκὸν μὴ μεταβάλλοντα.
πρὸς οὓς ῥητέον ὅτι εἰ καὶ τὴν ἐναντιότητα ταύτην μὴ ἐπιδέχεται ἀλλ' οὖν ἑτέραν δέχεται τὴν κατὰ τὸ θερμὸν καὶ ψυχρὸν καὶ ὑγρὸν καὶ ξηρόν.
ταῦτα ἐν τούτοις.
Ἀπορεῖ δὲ πρὸς ἑαυτὸν ὁ Ἀριστοτέλης ὅτι οὐ μόνῃ τῇ οὐσίᾳ ὑπάρχει τοῦτο δοκεῖ γὰρ καὶ ὁ λόγος καὶ ἡ δόξα ἐπιδέχεσθαι τἀναντία ὧν ὁ μὲν λόγος ποσὸν ἡ δὲ δόξα ποιόν ἄμφω δὲ λόγοι ἀλλ' ὁ μὲν προφορικὸς ὁ δὲ ἐνδιάθετος ὁ γὰρ λόγος ὁ εἰπὼν ὅτι Σωκράτης κάθηται ἀληθεύει μὲν καθημένου ψεύδεται δὲ ἀναστάντος.
ὁμοίως καὶ ἐπὶ τῆς δόξης ἔχει.
καὶ λύει αὐτὸς καὶ κατὰ ἔνστασιν καὶ κατὰ ἀντιπαράστασιν.
καὶ ἄρχεται ἀπὸ τῆς ἀντιπαραστάσεως ὡς συμβαλλομένης πρὸς τὴν ἔνστασιν.
ἔχει δὲ οὕτως εἰ καὶ δῶμεν ὅτι καὶ ἡ δόξα καὶ ὁ λόγος ἐπιδέχεται τἀναντία ἀλλ' ὁ τρόπος τῆς ὑποδοχῆς διάφορος ἡ μὲν γὰρ οὐσία κατὰ τὴν ἑαυτῆς μεταβολὴν δέχεται τἀναντία ὁ δὲ λόγος καὶ ἡ δόξα αὐτὰ μὲν ἀκίνητα πάντῃ τε καὶ πάντως διαμένει τοῦ δὲ πράγματος μεταβάλλοντος λέγεται αὐτὰ μεταβάλλειν δίκην τοῦ δεξιοῦ γενομένου ἀριστεροῦ τῇ τοῦ ἑτέρου μεταστάσει.
δεῖται οὖν προσδιορισμοῦ ὁ λόγος δεῖ γὰρ προσθεῖναι κατὰ τὴν οἰκείαν ἑαυτῆς μεταβολήν ὡς εἶναι τὸν λόγον τοιοῦτον ὅτι μία καὶ ἡ αὐτὴ οὖσα τῷ ἀριθμῷ ἡ οὐσία δεκτική ἐστι τῶν ἐναντίων παρὰ μέρος κατὰ τὴν οἰκείαν ἑαυτῆς μεταβολήν.
ἔστι δὲ καὶ ἄλλως λῦσαι τὴν ἀπορίαν ταύτην ὅτι οὐ διέμεινεν ὁ αὐτὸς λόγος ἄλλος γάρ ἐστιν ὁ εἰπὼν ὅτι Σωκράτης κάθηται καὶ ἄλλος ὁ εἰπὼν ὅτι Σωκράτης οὐ κάθηται ἀναστάντος αὐτοῦ ὁ γὰρ λόγος ἅμα ἐρρήθη καὶ οὐκ ἔστιν οὐδὲ γὰρ ἀναμένει τὴν τοῦ πράγματος μεταβολήν ἵνα ἀληθεύσῃ ἢ ψεύσηται.
ὁμοίως δὲ καὶ ἡ δόξα ἄλλη ἐστὶν ἡ κατὰ προχείρισιν ἡ λέγουσα Σωκράτης κάθηται καὶ ἄλλη πάλιν προχειρίζεται ἡ λέγουσα ὅτι Σωκράτης ἀναστάντος αὐτοῦ οὐ κάθηται.
εἰ δὲ καὶ δῶμεν ὅτι ἡ δόξα ἐπιδέχεται ἀλήθειαν καὶ ψεῦδος ἀλλ' οὐχὶ ἡ δόξα καθ' ἑαυτὴν ἀληθεύει ἢ ψεύδεται ἀλλ' ἡ ψυχὴ κατὰ τὴν δόξαν οὐ γὰρ ἡ δόξα καθ' ἑαυτὴν δοξάζει ἀλλ' ἡ ψυχὴ τῇ δόξῃ δοξάζει ὥσπερ γὰρ οὐ λέγομεν τὴν χεῖρα ὑφαίνειν ἀλλὰ τὸν ἄνθρωπον τῇ χειρί οὕτως οὐδὲ ἡ δόξα δοξάζει ἀλλ' ἡ ψυχὴ τῇ δόξῃ δοξάζει.
αὕτη ἡ ἀντιπαράστασις.
ἡ δὲ ἔνστασις τῆς ἀντιπαραστάσεως λαβομένη τῆς λεγούσης ὅτι ὁ λόγος καὶ ἡ δόξα ἀκίνητα μένει ἀλλὰ τῇ τοῦ πράγματος περὶ οὐσίαν μεταβολῇ δεκτικὰ γίνεται τῶν ἐναντίων φησὶν ὅτι οὐ δέχονται τἀναντία οὐδὲν γὰρ αὐτὸ μὴ μεταβάλλον δύναται τἀναντία δέξασθαι ἐπεὶ τί κωλύει τἀναντία συνυπάρχειν ἀλλήλοις οἷον λευκότητα καὶ μελανίαν ἐν ἑνὶ ὑποκειμένῳ καὶ ἔστι τελεωτέρα ἡ ἔνστασις τῆς ἀντιπαραστάσεως ὅτι προσδιορισμοῦ οὐκ ἐδεήθη.
καὶ ταῦτα μὲν ἐν τούτοις.
Εἰκότως δὲ ἀπορήσει τις πρὸς τὸν Ἀριστοτέλην ὅτι τί φῄς Ἀριστότελες ὁ λόγος οὐκ ἐπιδέχεται ἀλήθειαν καὶ ψεῦδος καὶ φαίη ἂν ὁ Ἀριστοτέλης ὅτι οὐδὲ ὁ λόγος ἀληθεύει καὶ ψεύδεται ἅμα οὐδὲ τὸ πρᾶγμα μόνον ἀλλ' ἡ συμπλοκὴ τοῦ λόγου καὶ τοῦ πράγματος ἡ γὰρ συμφωνία τῶν δύο ποιεῖ τἀληθές ἡ δὲ ἀσυμφωνία τὸ ψεῦδος ὡς γὰρ τὸ ὑποδεδέσθαι οὐκ ἐν τῷ ποδὶ μόνον οὐδὲ ἐν τῷ ὑποδήματι μόνον ἀλλ' ἐν τῇ ἐφαρμογῇ τοῦ ποδὸς πρὸς τὸ ὑπόδημα οὕτω καὶ ἐπὶ λόγου καὶ πράγματος ἔχει.
Ἀποροῦσι δέ τινες τέσσαρας ἀπορίας πρώτην μὲν ὅτι πῶς λέγεις ὦ Ἀριστότελες ὅτι ἡ οὐσία μόνη ἐπιδέχεται τἀναντία ἰδοὺ γὰρ καὶ ἡ γραμμὴ ἐπιδέχεται εὐθύτητα καὶ καμπυλότητα.
πρὸς ὅ φαμεν ὅτι ποία γραμμή εἰ μὲν ἡ μαθηματική τοῦτ' ἔστιν ἡ ἐπινοίᾳ λαμβανομένη αὕτη ἄλλοτε ἄλλη ἐπινοεῖται.
εἰ δὲ ἡ φυσική ἡ ὕλη κατὰ τὴν γραμμὴν ἐδέξατο.
ἔτι ἡ δευτέρα ἀπορία ὅτι ἰδοὺ ἡ αὐτὴ πρᾶξις οἷον ἡ ἀκρατής καὶ φαύλη ὡς πρὸς τὸν σπουδαῖον καὶ ἐπαινετὴ ὡς πρὸς τὸν ἀκόλαστον.
καὶ ἔστιν ἡ λύσις ὅτι αὕτη ὡς ἐν τῷ αὐτῷ νῦν ἀμφότερα ἔχουσα δεδεγμένη ἐστὶ τἀναντία ἐκεῖ δὲ πρόσκειται τὸ δεκτική καὶ ὅτι πρὸς ἄλλο καὶ ἄλλο παραβαλλομένη τἀναντία δοκεῖ ἔχειν οὐ καθ' αὑτήν διὸ καὶ δυνάμει οὐκ ἐνεργείᾳ.
τρίτη ἀπορία ὅτι πῶς ἡ αὐτὴ κίνησις ἐπιδέχεται καὶ ταχυτῆτα καὶ βραδυτῆτα καὶ λέγομεν ὅτι οὐχ ἡ μία τῷ ἀριθμῷ ἄλλη γὰρ ἡ ταχεῖα καὶ ἄλλη ἡ βραδεῖα.
τετάρτη ἀπορία πῶς ὁ χρόνος φησίν ἐπιδέχεται φῶς καὶ σκότος καὶ ἡμέραν καὶ νύκτα καὶ λέγομεν ὅτι οὐχ ὁ χρόνος ἀλλ' ὁ ἀήρ ἐστιν ὁ ταῦτα ἐπιδεχόμενος.
ὁ δὲ ἀὴρ οὐσία ἐστί.
ταῦτα καὶ περὶ οὐσίας.
ἐν οἷς σὺν θεῷ καὶ ἡ παροῦσα πρᾶξις.
Μετὰ τὴν οὐσίαν περὶ ποσοῦ διαλαμβάνει ὁ Ἀριστοτέλης.
ἓξ δέ τινα δεῖ ζητῆσαι ἐπὶ τῆς παρούσης κατηγορίας πρῶτον μὲν τὴν τάξιν αὐτοῦ τὴν πρὸς τὴν οὐσίαν δεύτερον εἰ γένος τὸ ποσὸν συνεχοῦς καὶ διωρισμένου τρίτον εἰ τούτων ἐστὶ μόνων γένος ἢ καὶ τῆς ῥοπῆς ὥς φησι Πλάτων καὶ Ἀρχύτας καὶ Πτολεμαῖος ὁ ἀστρονόμος τέταρτον τί ἐστι συνεχὲς καὶ τί διωρισμένον πέμπτον εἰ ὑγιῶς ἔχει ἡ διαίρεσις τοῦ διωρισμένου ἕκτον εἰ ὑγιῶς ἔχει ἡ διαίρεσις τοῦ συνεχοῦς.
ὧν ἓξ ἡ παροῦσα θεωρία τὰ πρῶτα δύο ζητήσει πρῶτον τίς ἡ τάξις τοῦτ' ἔστιν ὅτι διὰ τί μετὰ τὴν οὐσίαν περὶ ποσοῦ διαλαμβάνει.
καὶ λέγομεν τούτου ἓξ αἰτίας πρώτην ὅτι ἡ οὐσία δύο ἑαυτῆς ἰδίοις τῷ ποσῷ κοινωνοῦσα τῷ μηδὲν ἔχειν ἐναντίον καὶ μὴ ἐπιδέχεσθαι τὸ μᾶλλον καὶ ἧττον κατ' ἄμφω ταῦτα τοῦ ποιοῦ διαφέρει τῷ γὰρ ποιῷ οὐδὲν τούτων ὑπάρχει εἰ οὖν κοινωνεῖ τὸ ποσὸν τῇ οὐσίᾳ τὰ δὲ κοινωνοῦντα δεῖ πλησίον ἀλλήλων εἶναι εἰκότως μετὰ τὴν οὐσίαν περὶ ποσοῦ διαλέγεται.
δευτέρα αἰτία ὅτι ἡ ὕλη ἀνείδεος οὖσα καὶ ἄποιος πρότερον ποσοῦται καὶ εἶθ' οὕτως ποιοῦται.
τρίτη ὅτι ἡ ὕλη τὸ μὲν ποιὸν ἴσχυσε διαφυγεῖν  τὸ δὲ ποσὸν οὐ διέφυγε μία γὰρ τῷ ἀριθμῷ τὸ δὲ μία καὶ τὸ ἓν κατὰ Ἀριστοτέλην ποσά.
τετάρτη ὅπερ δεύτερον δεῖ λεχθῆναι ἐν ταῖς αἰτίαις ὅτι ἔδει πληρωθῆναι τὸν περὶ πολλοῦ καὶ ὀλίγου λόγον καὶ μικροῦ καὶ μεγάλου παρέλκοντα μὲν ἐν τῷ περὶ τῆς οὐσίας λόγῳ  νῦν δὲ κατεπείγοντα.
εἰ δὲ ἀπορήσεις λέγων ὅτι καὶ ποιότητος ἐμνήσθη ἐν τῇ οὐσίᾳ καὶ πρὸ τοῦ ποσοῦ ὅτε ἔλεγεν ὅτι αἱ δεύτεραι οὐσίαι τοιόνδε τι καὶ ποιότητα σημαίνουσι καὶ διὰ τί μὴ τὸ ποιὸν τοῦ ποσοῦ προέταξεν ἐρῶ σοι κἀγὼ ὅτι ποιότητος ἐμνήσθη οὐ τῆς νῦν προκειμένης τῆς ποιούσης μίαν κατηγορίαν τοῦ συμβεβηκότος ἀλλὰ ποιότητος οὐσιώδους περὶ γὰρ οὐσίαν τὸ ποιὸν ἀφορίζουσιν αἱ δεύτεραι οὐσίαι.
πέμπτη αἰτία ὅτι ἔδει περὶ ποσοῦ διαλαβεῖν μετὰ τὴν οὐσίαν ἐπειδὴ καὶ ἡ οὐσία τὸ πρῶτον καὶ δεύτερον ἐπιδέχεται τὸ δὲ πρῶτον καὶ δεύτερον τοῦ ποσοῦ.
ἕκτη αἰτία ὅτι καὶ αὐτὴ ἡ τάξις τοῦ ποσοῦ ἐπειδὴ καὶ ὁ ἀριθμὸς ὁ ποιῶν τὴν τάξιν.
ἐν οἷς τὸ πρῶτον κεφάλαιον.
Δεύτερον κεφάλαιον εἰ γένος τὸ ποσὸν συνεχοῦς καὶ διωρισμένου δόξει γὰρ αὐτῶν μὴ εἶναι γένος ἐπειδὴ ἐν τοῖς ὡς γένος εἰς εἴδη διαιρουμένοις τὰ εἴδη οὐ δέονται ἀλλήλων οἷον τὸ λογικὸν οὐ δέεται τοῦ ἀλόγου οὐδὲ τὸ ἄλογον τοῦ λογικοῦ πρὸς ὕπαρξιν ἀνθρώπου γὰρ ἀναιρεθέντος μένει ἵππος καὶ βοῦς καὶ τὰ τοιαῦτα καὶ πάλιν τούτων ἀναιρεθέντων μένει ἄνθρωπος.
τὸ δὲ συνεχὲς ποσὸν δεῖται τοῦ διωρισμένου ἐπειδὴ παντὸς σώματος τρία εἰσι διαστάσεις καὶ τὸ μὲν σῶμα τοῦ συνεχοῦς ποσοῦ τὸ δὲ τρία τοῦ διωρισμένου ποσοῦ.
καὶ λέγομεν ὅτι τὸ σῶμα τριῶν ἐδεήθη διαστάσεων οὐ τοῦ τρία ἀριθμοῦ συνέβη γὰρ τηνάλλως τρεῖς αὐτὰς εἶναι ἐπεὶ εἰ τὰ τρία ὡς τρία συνίστων τὸ σῶμα ἔδει τὰ τυχόντα τρία συνιστᾶν τὸ σῶμα οἷον λευκόν μέλαν καὶ ξανθόν.
δευτέρα ἔνστασις ὅτι οὐ γένος τὸ ποσὸν συνεχοῦς καὶ διωρισμένου ἐν γὰρ τοῖς ὡς γένος εἰς εἴδη διαιρουμένοις τὰ εἴδη τάξιν οὐκ ἐπιδέχονται ὁ δὲ Ἀριστοτέλης τὸ διωρισμένον τοῦ συνεχοῦς προτάσσει.
πρὸς ὅ φαμεν ὅτι οὐ κατὰ τὴν τοῦ κοινοῦ φύσιν ἐδέξαντο τάξιν ὁμοίως γὰρ ποσὸν αὐτῶν ἑκάτερον ὥσπερ γὰρ τὸ λογικὸν καὶ ἄλογον ὁμοίως ζῷον προτέτακται δὲ τὸ λογικὸν διὰ τὴν ἀξίαν οὕτω καὶ τὸ διωρισμένον προτέτακται τοῦ συνεχοῦς ἐπειδὴ τὸ διωρισμένον ἑνὶ ἑαυτοῦ εἴδει τῷ ἀριθμῷ διὰ πάντων διήκει τῶν ὄντων ἕκαστον γὰρ τῶν ὄντων ἢ ἕν ἐστιν ἢ πολλά.
Τρίτον ἦν τῶν προτεθέντων τὸ ζητῆσαι εἰ τούτων μόνων γένος ἐστὶν ἢ καὶ ῥοπῆς ὡς Πλάτων εἶπε.
καὶ λέγομεν ὅτι οὐ δύναται ἡ ῥοπὴ τρίτον εἶδος εἶναι τοῦ ποσοῦ ἐπειδὴ ἡ ῥοπὴ πάθος ἐστὶ τοῦ συνεχοῦς ποσοῦ πᾶν γὰρ σῶμα ἢ κοῦφον ἢ βαρύ ὥσπερ γὰρ ἡ θερμότης οὐσιώδης ποιότης ἐστὶν ἐν πυρὶ καὶ ἀρτιότης καὶ περιττόττης  ποιότητές εἰσιν οὐσιώδεις ἐν σώματι διὰ τὸ πᾶν σῶμα ἢ κοῦφον εἶναι ἢ βαρύ.
καὶ ἄλλως δὲ τοῦτο δεικτέον ὅτι οὔκ εἰσιν εἴδη τοῦ ποσοῦ ἡ κουφότης καὶ ἡ βαρύτης ἀλλὰ πάθος ἐπειδὴ τὸ διωρισμένον εὐθὺς ἐν τοῖς θείοις καὶ ἀύλοις καὶ νοητοῖς θεωρεῖται ἐν οἷς οὐκ ἔστι ῥοπή.
πρῶτον οὖν τὸ διωρισμένον εἶδος τοῦ ποσοῦ δεύτερον δὲ τὸ ἀντικείμενον τῷ διωρισμένῳ ὅ ἐστι συνεχές τοῦτ' ἔστι γραμμή ἐπιφάνεια σῶμα.
οὐδὲν δὲ τοιοῦτον κοῦφόν ἐστιν ἢ βαρύ οὐ γραμμή οὐκ ἐπιφάνεια οὐ τὸ μαθηματικὸν σῶμα οὐ τὸ ἄποιον σῶμα ἀλλὰ τὸ πεποιωμένον μόνον.
πάθη οὖν καὶ οὐ ποσὰ ἁπλῶς αἱ ῥοπαί.
Τέταρτον ἦν τὸ ζητῆσαι τί συνεχὲς καὶ τί διωρισμένον καὶ εἰ ὑγιῶς ἔχουσιν αἱ τούτων ὑπογραφαί ἑξῆς εἰπεῖν δέον.
συνεχὲς τοίνυν ἔστιν εἰπεῖν οὗ τὰ μόρια πρὸς ἕνα κοινὸν ὅρον συνάπτει τοῦτ' ἔστι τὸ σημεῖον ἐὰν γὰρ διέλῃς τὴν γραμμὴν εἰς ὁσαοῦν τμήματα τὰ μόρια αὐτῆς κατὰ τὸ σημεῖον συνάπτει ἀλλήλοις.
δεῖ δὲ τὰ μόρια τοῦ συνεχοῦς δυνάμει λαβεῖν καὶ οὐκ ἐνεργείᾳ ἐπεὶ ἐὰν ἐνεργείᾳ λάβωμεν αὐτά ποιοῦμεν τὸ συνεχὲς διωρισμένον καὶ φθαρτικὸς ἔσται ὁ ὁρισμὸς τοῦ μεριστοῦ ποιήσομεν δὲ καὶ τὰ οὐράνια συνεχῆ ὄντα καὶ ἀπαθῆ φθαρτικὰ καὶ μεριστά.
οὐ μόνον δὲ τὰ μόρια τοῦ συνεχοῦς δυνάμει δεῖ λαβεῖν ἀλλὰ καὶ τὰς στιγμάς ἤτοι τὰ σημεῖα δυνάμει δεῖ λαβεῖν οὐκ ἐνεργείᾳ εἰ γὰρ ἐνεργείᾳ λάβωμεν αὐτά ποιήσομεν πάλιν τὸ συνεχὲς διωρισμένον πέρατα γὰρ τῶν γραμμῶν τὰ σημεῖα οὐκοῦν καὶ τῶν μερῶν τῶν γραμμῶν γραμμαὶ γὰρ καὶ ταῦτα.
καὶ ταῦτα μὲν περὶ τοῦ συνεχοῦς.
διωρισμένον δέ ἐστιν οὗ τὰ μόρια οὐ συνάπτει πρὸς ἕνα κοινὸν ὅρον τὰ γὰρ μόρια τοῦ πέντε καὶ τοῦ τρία οὐ συνάπτει πρὸς ἕνα κοινὸν ὅρον.
δεῖ δὲ κἀνταῦθα μόρια ἐνεργείᾳ λαβεῖν καὶ οὐ δυνάμει ἐὰν γὰρ λάβῃ τις μόρια δυνάμει ποιήσει τὸ διωρισμένον συνεχές καὶ ἔσται ὁ ὁρισμὸς αὐτοῦ φθαρτικός.
Πέμπτον δεῖ ζητῆσαι εἰ ὑγιῶς ἔχει ἡ διαίρεσις τοῦ διωρισμένου διαιρεῖται γὰρ τὸ διωρισμένον εἰς ἀριθμὸν καὶ λόγον ἑκάτερον δὲ τούτων διωρισμένον ὁ μὲν ἀριθμὸς ἐξ ἀνάγκης εἰ γὰρ ἦν συνεχές ἔδει εἶναι κοινὴν μονάδα τὴν ποτὲ μὲν μετὰ τοῦδε ποτὲ δὲ μετὰ τοῦδε λαμβανομένην ὡς ἐπὶ τῶν μερῶν τοῦ ἐννέα τοῦ τρία καὶ τοῦ ἕξ ἔδει εἶναι μονάδα μέσην τὴν συνάπτουσαν ἥτις μετὰ μὲν τοῦ ἓξ λαμβανομένη ἑπτὰ αὐτὸν ποιεῖ μετὰ δὲ τοῦ τρία τέσσαρα αὐτὸν ποιεῖ καὶ εὑρίσκεται ὁ ἐννέα δέκα καὶ οὗτος ἕνδεκα ὅπερ ἄτοπον οὐδὲ γὰρ ὡς ἐπὶ τοῦ σημείου κἀνταῦθα ἡ αὐτὴ ἀναλογία σώζεται τὸ γὰρ σημεῖον οὔτε προστεθὲν αὔξει οὔτε ἀφαιρούμενον μειοῖ τὸ ποσόν ἤγουν τὸν ἀριθμόν.
καὶ ὁ λόγος δὲ διωρισμένος ἐστίν εἴ γε πάντως μεταξὺ δύο συλλαβῶν ἐστι σιωπή ἐν γὰρ τῷ φίλος τῆς φι συλλαβῆς ἡ ἐκφώνησις ἄλλη ἐστὶ παρὰ τὴν λος ἐκφώνησιν τῆς συλλαβῆς.
ἡ οὖν παῦλα τῆς ἐκφωνήσεως τῆς πρώτης συλλαβῆς σιωπὴ αὐτῆς ἐστι καὶ τότε ἄρχεται ἐκφωνεῖσθαι ἡ δευτέρα συλλαβή.
καὶ ταύτην νοητέον σιωπὴν μέσην δύο συλλαβῶν ἀνομοίως ἐκφερομένων διὰ τὴν τῶν συμφώνων ἀνομοιότητα καὶ μεταξὺ γὰρ δύο ἐναντίων κινήσεών ἐστιν ἠρεμία ὡς ἐν τῷ σφυγμῷ δείκνυται.
εἰ δὲ καὶ μή ἐστι μέσον σύμφωνον μεταξύ ὡς ἐν τῷ ἀπὸ ὄρους ἀλλ' ἵνα γένωνται δύο συλλαβαὶ καὶ δύο ἐκφωνήσεις σιωπὴν ἀνάγκη γενέσθαι μέσον αὐτῶν τὴν διαιροῦσαν αὐτάς οὐκ ἂν γὰρ ἐζήτουν οἱ γραμματικοὶ ἐπὶ τῶν μέσων φωνῶν ποῖά εἰσιν ἀρκτικὰ καὶ ποῖα ληκτικά.
Ἕκτον ἦν κεφάλαιον εἰ ὑγιῶς ἔχει ἡ διαίρεσις τοῦ συνεχοῦς διαιρεῖται γὰρ εἰς πέντε εἰς γραμμὴν ἐπιφάνειαν σῶμα τόπον χρόνον.
φασὶ δέ τινες ὅτι ἀτελής ἐστιν ἡ διαίρεσις αὐτοῦ καὶ πλεονάζουσα κατὰ ἄλλο καὶ ἄλλο τῆς γὰρ κινήσεως οὐκ ἐμνήσθη ποσοῦ οὔσης καὶ τῆς ἐπιφανείας δὶς ἐμνήσθη καὶ ὀνόματι καὶ διὰ τοῦ τόπου.
πρὸς ὅ φαμεν ὅτι τὴν κίνησιν ὡς ἀτελῆ παρῆκεν  καὶ ὅτι τῶν ὁμωνύμων ἡ κίνησις ἔστι γὰρ ἐν οὐσίᾳ καὶ ἐν ποσῷ καὶ ἐν ποιῷ  ἔστι δὲ καὶ κατὰ τόπον κίνησις.
ἐπειδὴ οὖν ὁμώνυμος ἡ κίνησις καὶ ἐπὶ διαφόρους ἀνάγεται κατηγορίας εἰκότως ταύτης οὐκ ἐμνήσθη νῦν οὐδὲ εἶπεν αὐτὴν τοῦ ποσοῦ εἶναι.
ὕστερον δὲ μετὰ τὴν παράδοσιν τῶν κατηγοριῶν περὶ αὐτῆς διαλαμβάνει.
ἀντιδιέστειλε δὲ καὶ τὸν τόπον τῇ ἐπιφανείᾳ ὡς μήπω δείξας ὅτι ὁ τόπος ἐπιφάνειά ἐστιν ὅπερ δείκνυσιν ἐν τῇ Φυσικῇ ὁ γὰρ Πλάτων καὶ οἱ ἀπ' αὐτοῦ τὸν τόπον σῶμα ἔλεγον εἶναι τριχῇ διαστατόν.
Διελὼν ὁ Ἀριστοτέλης τὸ ποσὸν εἰς συνεχὲς καὶ διωρισμένον καὶ τὸ διωρισμένον εἰς ἀριθμὸν καὶ λόγον καὶ τὸ συνεχὲς εἰς πέντε εἰς γραμμὴν ἐπιφάνειαν σῶμα τόπον καὶ χρόνον ὥστε εἶναι ἑπτὰ πάντα τὰ εἴδη τοῦ ποσοῦ δύο μὲν τοῦ διωρισμένου καὶ πέντε τοῦ συνεχοῦς ὅτι τὰ δύο τοῦ διωρισμένου καὶ τὰ πέντε τοῦ συνεχοῦς πιστοῦται ἐκ τοῦ ὁρισμοῦ ἑκατέρου.
καὶ ὀφείλων ἐπὶ τοῦ ἀριθμοῦ καὶ τοῦ λόγου δεῖξαι ὅτι καὶ ποσὰ καὶ διωρισμένα ἐπὶ μὲν τοῦ ἀριθμοῦ ὁμολογουμένως λαβὼν ὅτι ποσὸν ἐκ τοῦ πάντας ἐν τῇ συνηθείῃ θέλοντας γνῶναι τὸν ἀριθμὸν τῶν ἀνθρώπων ἢ ἵππων ἐρωτᾶν πόσοι εἰσὶν ὡς τοῦ ἀριθμοῦ ποσοῦ ὄντος τὸ ἕτερον κατασκευάζει ὅτι διωρισμένον εἰ γὰρ ἦν φησίν ὁ ἀριθμὸς συνεχής ἔδει εἶναι κοινὴν μονάδα οἷον ἐπὶ τῶν μερῶν τοῦ ἐννέα λέγω δὲ τοῦ ἓξ καὶ τοῦ τρία ἥτις μετὰ μὲν τοῦ ἓξ λαμβανομένη ἑπτὰ αὐτὸν ποιεῖ μετὰ δὲ τοῦ τρία τέσσαρα καὶ εὑρίσκεται ὁ ἐννέα δέκα καὶ οὗτος ἕνδεκα καὶ τοῦτο ἐπ' ἄπειρον οὐδὲ γὰρ ὡς ἐπὶ τοῦ σημείου κἀνταῦθα ἔχει τις εἰπεῖν τὸ γὰρ σημεῖον ἀμερὲς ὂν μεριστῇ προστιθέμενον τῇ γραμμῇ οὐκ αὔξει αὐτὴν οὐδὲ ἀφαιρούμενον μειοῖ καὶ ἡ γραμμὴ ἀπλατὴς οὖσα πλάτει προστιθεμένη πλάτος οὐ ποιεῖ καὶ ἡ ἐπιφάνεια τῷ βάθος ἔχοντι προστιθεμένη ἀβαθὴς οὖσα βάθος οὐ ποιεῖ.
καὶ ταῦτα μὲν ἐν τούτοις.
πάλιν ὀφείλων ἐπὶ τοῦ λόγου δεῖξαι ὅτι καὶ ποσόν ἐστι καὶ διωρισμένον ὡς ὁμολογούμενον λαμβάνει ὅτι ὁ λόγος διωρισμένος εἴ γε πάντως μεταξὺ δύο συλλαβῶν ἐστι σιωπή ὡς ἤδη εἴρηται ὅτι δὲ ποσὸν ὁ λόγος δείκνυσι λέγων ὅτι ποσὸν ὁ λόγος εἴ γε καταμετρεῖται μακρᾷ καὶ βραχείᾳ συλλαβῇ εἴπερ δὲ τὸ μετρούμενον ποσόν ὁ λόγος ἄρα ποσόν.
διὸ ἀποροῦσιν ὅτι ἤρκει εἰπεῖν βραχείᾳ συλλαβῇ λόγος ὁ καταμετρούμενος καταμετρεῖται ἡ γὰρ βραχεῖα καὶ αὐτὴν καταμετρεῖ τὴν μακράν   ἔστι γὰρ μακρὰ παρὰ τοῖς μουσικοῖς τεσσάρων χρόνων ἣν καὶ δίσημον καλοῦσιν ὡς διπλασίαν τῆς παρὰ τοῖς μετρικοῖς μακρᾶς καὶ βραχεῖά ἐστι παρ' αὐτοῖς τριῶν χρόνων ὡς τριπλασία οὖσα τῆς παρὰ τοῖς μετρικοῖς βραχείας ἡ δὲ τοιαύτη βραχεῖα τὴν τοιαύτην μακρὰν οὐ καταμετρεῖ οὐδὲ γὰρ ὁ τρία τὸν τέσσαρά ποτε μετρεῖ ὡς μὴ ὢν αὐτοῦ μέρος τὸ γὰρ μετρητικὸν μέρος τοῦ ἀριθμοῦ μέρος αὐτοῦ θέλει εἶναι ἐπεὶ οὐ λέγεται μετρεῖν αὐτὸν κατὰ τοὺς ἀριθμητικούς μέρος γὰρ αὐτοί φασιν αὐτοῦ οὐ τὸ τυχὸν αὐτοῦ ἀλλ' ὅπερ ἐστὶν ἥμισυ τρίτου καὶ τὰ ὅμοια.
διὸ καὶ ἑνικῶς λέγεται μέρος καὶ οὐ μέρη.
αὐτὸ δὲ τοῦτο μέρος λέγεται ἐπειδὴ ἐν πολλαπλασιασμῷ γεννᾷ ἀριθμὸν ἀπαρτίζοντα ὡς μὴ λείπειν ἢ πλεονάζειν οἷον τρὶς μία τρία τρὶς δύο ἕξ ἀπαρτίζειν γάρ ἐστι τὸ ἀναπληροῦν καὶ τελειοῦν ὡς μὴ λείπειν ἢ πλεονάζειν ἄρτιον γὰρ τὸ τέλειον καὶ ἀνελλιπὲς καὶ ἀπλεόναστον παρὰ τοῖς παλαιοῖς.
οὔτε δὲ παρ' αὐτοῖς τοῖς μετρικοῖς ἀεὶ ἡ μακρὰ δύο χρόνων ἀλλ' οἴδασι μακρὰν καὶ ἑνὸς ἥμισυ χρόνου ὡς τὴν αι δίφθογγον καὶ τὴν οι μακρᾶς γὰρ οὔσης τῆς τελευταίας συλλαβῆς οὐδέποτε πρὸ δύο συλλαβῶν πίπτει τόνος  ὡς μὴ οὐσῶν τελείων μακρῶν Ὅμηροι γὰρ καὶ Μήδειαι πρὸ δύο ἔχουσι τὸν τόνον ἐπειδὴ αὗται αἱ δίφθογγοι κοιναί εἰσιν.
προστιθεμένου δὲ τοῦ σ ἐπὶ τῆς δοτικῆς τῶν πληθυντικῶν ἐπειδὴ καὶ τοῦτο ἥμισυ ἔχει χρόνου ἀναπληροῦται ἡ δίφθογγος καὶ τελεία μακρὰ γίνεται καὶ καταβιβάζει τὸν τόνον Ὁμήροις καὶ Μηδείαις.
ἡμῶν τοίνυν λεγόντων τοιαύτην μακράν τὴν ἑνὸς ἥμισυ χρόνου ἡ ἑνὸς χρόνου βραχεῖα οὐδέποτε καταμετρεῖ οὐ γὰρ μέρος τὸ ἓν τοῦ ἑνὸς ἥμισυ οὐδὲ γὰρ ἥμισυ αὐτοῦ ἐστιν οὐ τρίτον οὐ τέταρτον οὐκ ἄλλο οὐδὲν τῶν ἐφεξῆς τοιοῦτον πᾶν γὰρ μέρος ἀριθμοῦ μετρητικὸν τούτων τῶν εἰρημένων ἓν θέλει εἶναι.
διὸ οὐδὲ ὁ τρία ποτὲ μετρεῖ τὸν τέσσαρα οὐ γὰρ μέρος αὐτοῦ οὐχ ἥμισυ οὐ τρίτον οὐδὲ ἓν τῶν τοιούτων οὐδὲ γὰρ ἀπαρτίζει αὐτὸν ἀνελλιπῶς καὶ ἀπλεονάστως οἷον τρὶς μία τρία λείπει  τρὶς δύο ἓξ πλεονάζει.
ταῦτα μὲν περὶ τοῦ διωρισμένου.
Τὸ δὲ συνεχὲς διαιρεῖ εἰς τὰ πέντε.
καὶ ὅτι ἕκαστον τούτων συνεχές δείκνυσιν ἐκ τῶν ὑπογραφῶν ἡ γραμμὴ συνεχής ὅτι τὰ μέρη αὐτῆς πρὸς ἕνα κοινὸν ὅρον συνάπτουσι  τὴν γραμμήν.
τὸ σῶμα συνεχές ὅτι τὰ μόρια αὐτοῦ πρὸς ἕνα κοινὸν ὅρον συνάπτουσι τὴν ἐπιφάνειαν.
ὁ χρόνος συνεχής ὅτι τὰ μόρια αὐτοῦ πρὸς ἕνα κοινὸν ὅρον συνάπτει τὸ νῦν τὸ γὰρ νῦν ἀμερὲς ὂν συνάπτει τὸ παρεληλυθὸς τῷ μέλλοντι ὃ γάρ ἐστι σημεῖον ἐν γραμμῇ τοῦτο μονὰς ἐν τῷ ἀριθμῷ καὶ ἐπὶ χρόνου τὸ νῦν ἀμερῆ γὰρ τὰ τρία.
διαφέρουσι δὲ τὸ σημεῖον καὶ τὸ νῦν τῆς μονάδος ὅτι ἡ μὲν μονὰς προστιθμένη τῷ ἀριθμῷ αὔξει αὐτὸν ἀφαιρουμένη δὲ μειοῖ τὸ δὲ σημεῖον τοῖς μεγέθεσι προστιθέμενον οὐ ποιεῖ αὐτὰ μείζονα οὔτε ἀφαιρούμενον ἐλάττονα.
ὡσαύτως δὲ καὶ τὸ νῦν οὔτε προστιθέμενον τῷ χρόνῳ αὔξει αὐτὸν οὔτε ἀφαιρούμενον μειοῖ.
ὁμοίως καὶ ὁ τόπος συνεχής εἰ γὰρ τὸ ἐν τόπῳ συνεχές ἤγουν τὸ σῶμα καὶ ὁ τόπος συνεχής εἰ γὰρ μὴ ὁ τόπος συνεχὴς τοῦ ἐν τόπῳ συνεχοῦς ὄντος ἔσται μέρος τοῦ ἐν τόπῳ μὴ ὂν ἐν τόπῳ.
καὶ εἰ ὁ τόπος συνεχὴς καὶ τὸ ἐν τόπῳ μὴ συνεχές ἔσται μέρος τοῦ τόπου μὴ ὂν τόπος οἷον ἵνα τόπον μὲν λάβωμεν τὸ κεράμιον ἐν τόπῳ δὲ τὸν ἐν αὐτῷ οἶνον ἢ ὕδωρ ἢ τοιοῦτόν τι ἐὰν οὖν ὁ τόπος τοῦτ' ἔστι τὸ κεράμιον μὴ ᾖ συνεχές ἀλλ' οἷον κοσκινοειδές ἔσται μέρος τοῦ ἐν αὐτῷ οἴνου μὴ ὂν ἐν τόπῳ.
ταῦτα ἔχει ἡ θεωρία.
Προτάττει τὸ διωρισμένον οἷον ἀριθμὸν καὶ λόγον τοῦ συνεχοῦς ποσοῦ ἀυλότερος γὰρ ὁ ἀριθμὸς τοῦ μεγέθους ὡς δυνάμενος ἀσυγχύτως διάφορα σχήματα ἐπιδέξασθαι ὅπερ ἀυλίας ἴδιον ὁ γὰρ αὐτὸς ἀριθμὸς κύκλος ἅμα καὶ τετράγωνος δύναται εἶναι.
ἔστι δὲ κύκλος μὲν ὁ ἀπὸ τοῦ αὐτοῦ ἀρχόμενος καὶ εἰς τὸ αὐτὸ λήγων νόμῳ κύκλου ὡς ὁ τριακονταέξ ἑξάκις γὰρ ἓξ τριακονταέξ ἰδοὺ ἀπὸ τοῦ αὐτοῦ ἤρξατο καὶ εἰς τὸ αὐτὸ λήγει καὶ ὁ εἰκοσιπέντε πεντάκις γὰρ πέντε εἰκοσιπέντε.
τετράγωνος δέ ἐστιν ὁ ἀπὸ ἀριθμοῦ ἑαυτὸν πολυπλασιάσαντος γενόμενος ὡς ὁ ἐννέα τρὶς γὰρ τρία ἐννέα.
τὸ δὲ φθάσαν μέγεθος κυκλικῶς μετασχηματισθῆναι ἄλλο εἶδος οὐ δέχεται εἰ μὴ πρότερον ἀφανισθῇ τὸ ἄλλο σχῆμα πρὸ αὐτοῦ.
Διὰ τί ὥσπερ τὴν γραμμὴν καὶ τὴν ἐπιφάνειαν καὶ τὸ σῶμα κατὰ συνέχειαν ἠρίθμησεν μὴ καὶ τὸν τόπον καὶ τὸν χρόνον ἐφεξῆς αὐτοῖς κατὰ συνέχειαν ἠρίθμησεν ἀλλ' ἀντιδιέστειλε καὶ λέγομεν δύο αἰτίας ἢ ὅτι ἐν ἑνὶ τὰ τρία θεωροῦνται ἐν γὰρ τῷ σώματι ἡμῶν γραμμὴ καὶ ἐπιφάνεια ὁ δὲ τόπος καὶ ὁ χρόνος περὶ ἡμᾶς καὶ ἔξωθεν.
ἢ καὶ ἄλλως ὅτι τὰ μὲν τρία ταῦτα γεωμετρίας εἰδέναι τόπον δὲ καὶ χρόνον φυσιολογίας ἡ γὰρ φυσιολογία περὶ κίνησιν καταγίνεται  ἡ δὲ γεωμετρία περὶ τὸ ἀκίνητον καὶ συνεχὲς καταγίνεται ποσόν.
ἔτι δὲ καὶ ἡ ἀστρονομία ἡ γὰρ ἀστρονομία τόπον εὑροῦσα χρόνον ζητεῖ οἷον ἐν λέοντι πότε ἐστὶν ὁ ἥλιος.
ποτὲ δὲ χρόνον εὑρὼν ὁ φυσικὸς τόπον ζητεῖ οἷον μετὰ δέκα ἡμέρας ποῦ ἔσται ἡ σελήνη.
Ὁ λόγος διάφορα σημαίνει λέγεται γὰρ λόγος καὶ ὁ ἐνδιάθετος καθὸ καὶ τοὺς ἀγγέλους φαμὲν λογικούς καὶ ὁ προφορικός περὶ οὗ ὁ λόγος ὁ προκείμενος.
λέγεται καὶ ὁ ἀποτάδην λόγος οἷον ὁ ῥητορικὸς καὶ ὁ ἰατρικός.
λέγεται λόγος καὶ ἡ σχέσις τῶν μεγεθῶν ὡς ὅταν λέγωμεν ὅτι ὃν λόγον ἔχει τόδε τὸ μέγεθος  τοιόνδε πρὸς ἄλλο μέγεθος.
λέγεται λόγος καὶ ἡ αἰτία καθὸ καὶ ὁ Πλάτων φησὶ τέχνην δὲ ἐγὼ οὐ καλῶ ὃ ἂν ᾖ ἄλογον πρᾶγμα.
διὰ τοῦτο οὖν εἶπε λόγον τὸν μετὰ φωνῆς τοῦτ' ἔστι τὸν ἐκφωνούμενον πρὸς ἀντιδιαστολὴν τῶν ἄλλων σημαινομένων ἵνα δείξῃ ὅτι οὗτος ὁ λόγος ὁ μετὰ φωνῆς ὑπὸ διωρισμένον ποσὸν ἀνάγεται οὐ μὴν καὶ τὰ ἄλλα σημαινόμενα τοῦ λόγου τοῦτ' ἔστιν ὁ ἐνδιάθετος καὶ ἡ σχέσις καὶ ἡ αἰτία.
ἀποροῦσι δέ τινες λέγοντες πῶς ὁ Ἀριστοτέλης φησὶ τὸν λόγον τὸν μετὰ φωνῆς τοῦ ποσοῦ εἶναι ὁ γὰρ λόγος διανοίας ἐστὶ σημαντικός καὶ διὰ τοῦτο σύνθετός ἐστιν ὡς συγκείμενος ἐξ ὀνομάτων καὶ ῥημάτων νῦν δὲ οὐ περὶ συνθέτων φωνῶν ἐστιν ὁ λόγος τῷ Ἀριστοτέλει ἀλλὰ περὶ τῶν ἁπλῶν φωνῶν αὐτὸς γὰρ ὁ Ἀριστοτέλης λέγει ὅτι τῶν κατὰ μηδεμίαν συμπλοκὴν λεγομένων τὸ μὲν οὐσίαν σημαίνει τὸ δὲ ποσὸν καὶ τὰ ἑξῆς πῶς οὖν τὸν λόγον φησὶ τοῦ ποσοῦ εἶναι σύνθετον ὄντα καὶ κατὰ συμπλοκὴν ὀνομάτων καὶ ῥημάτων καὶ λέγομεν ὅτι ἐνταῦθα μέμνηται τοῦ λόγου οὐχ ὡς συνθέτου ἀλλ' ὡς διωρισμένου ἁπλῶς καὶ συγκειμένου ἐκ συλλαβῶν ὡς καὶ αὐτὸς ὁ Ἀριστέλης δηλοῖ λέγων ὅτι τὸ καταμετρεῖσθαι μακρᾷ καὶ βραχείᾳ συλλαβῇ τὸν μετὰ φωνῆς λόγον δείκνυσιν αὐτὸν τοῦ διωρισμένου ποσοῦ.
καὶ δῆλον ὅτι λόγον ἐνταῦθά φησι καὶ τὸ ἓν ὄνομα καὶ τὸ ἓν ῥῆμα καὶ ἁπλῶς τὴν μίαν λέξιν καὶ τὴν ἄσημον φωνήν εἴπερ καὶ ταῦτα καταμετρεῖται μακρᾷ καὶ βραχείᾳ συλλαβῇ.
ἐν δὲ τῷ Περὶ ἑρμηνείας διαλαμβάνει τὸ σύνθετον καὶ σημαντικόν ὁριζόμενος γάρ φησι λόγος ἐστὶ φωνὴ σημαντική ἧς τῶν μερῶν τι σημαντικόν ἐστι κεχωρισμένον.
Εὐλόγως ὑποθετικῶς τὸν λόγον προήγαγεν ὁ πέντε εἰ ἔστι τῶν δέκα μόριον διότι ὁ πέντε οὐ μόνον τοῦ δέκα δύναται μέρος εἶναι ἀλλὰ καὶ τοῦ δεκαπέντε καὶ τοῦ εἴκοσι καὶ ἄλλων πολλῶν καὶ ὅτι οὐκ ἔστιν ὡρισμένον μέρος ὁ πέντε δυνατὸν γὰρ τοῦ δέκα μέρη λαβεῖν τὸν ἑπτὰ καὶ τρία καὶ τὸν ἓξ καὶ τέσσαρα.
Παρὰ μὲν τοῖς παλαιοῖς ταὐτὸν εἶναι δοκεῖ ἐπιφάνεια καὶ ἐπίπεδον ἐπὶ τοῦ αὐτοῦ γὰρ καὶ τὸ τῆς ἐπιφανείας καὶ τὸ τοῦ ἐπιπέδου λαμβάνουσιν ὄνομα.
παρὰ δὲ τοῖς νεωτέροις διακέκριται ἐπιφάνεια ἐπιπέδου τὸ μὲν γὰρ ἐπίπεδον ἐπὶ μόνης τῆς ὁμαλῆς ἐπιφανείας λαμβάνουσι τῆς ἐξ ἴσου ταῖς ἑαυτῆς εὐθείαις κειμένης τὴν δὲ ἐπιφάνειαν καὶ ἧς τὰ μέσα τοῖς ἄκροις ἐπιπροσθεῖ καὶ  τῆς ἐλαχίστης τῶν παθῶν τὰ αὐτὰ πέρατα ἐχουσῶν κοίλων τυχὸν ἢ κυρτῶν.
κοινοτέρα οὖν παρὰ τοῖς νέοις ἡ ἐπιφάνεια φερομένη καὶ κατὰ τῆς ὁμαλῆς ἐπιφανείας ἥτις ἐστὶν ἐπίπεδον καὶ κατὰ τῆς κοίλης καὶ κυρτῆς.
Τὰ δὲ μέρη τοῦ σώματος συνάπτει πρὸς κοινὸν ὅρον τὴν ἐπιφάνειαν διὰ ταύτην δὲ καὶ πρὸς γραμμήν.
τῆς ἐπιφανείας κατὰ βάθος διαιρούσης τὰ σώματα αὐτῆς δὲ παντελῶς ἀδιαστάτου οὔσης κατὰ βάθος ἐξ ἀνάγκης καὶ τὰ μέρη τοῦ σώματος ἀδιαστάτως καὶ κατὰ βάθος συνάπτουσι πρὸς ἄλληλα κατὰ τὴν ἐπιφάνειαν κἀνταῦθα πάλιν δυνάμει τῆς διαιρέσεως ἤτοι τῆς ἐπιφανείας λαμβανομένης ἵν' ᾖ τὸ σῶμα συνεχές.
διὰ δὲ τὴν ἐπιφάνειαν καὶ πρὸς γραμμὴν συνάπτουσι τὰ τοῦ σώματος μόρια ἐπειδὴ γὰρ κατὰ τοὺς γεωμέτρας ῥυεῖσα ἡ γραμμὴ ποιεῖ τὴν ἐπιφάνειαν δεῖ τὸν διαιροῦντα τὸ σῶμα κατὰ τὴν ἐπιφάνειαν ἄρξασθαι ἀπὸ τῆς γραμμῆς καὶ ταύτην οἱονεὶ ἐπισύροντα ποιεῖν ἐπιφάνειαν καὶ δι' αὐτῆς τέμνειν τὸ σῶμα.
ἐπειδὴ οὖν καθ' ὅλην ἑαυτὴν ἡ ἐπιφάνεια τέμνει τὸ σῶμα ἀνάγκη καὶ κατὰ τὸ πέρας αὐτῆς λέγω δὴ τὴν γραμμήν συνάπτειν τὰ τοῦ σώματος ἄκρα.
Νῦν δείκνυσιν ὅτι συνεχῆ ποσὰ ὁ τόπος καὶ ὁ χρόνος καὶ τούτων γὰρ τὰ μέρη πρός τινα κοινὸν ὅρον συνάπτουσι τοῦ μὲν χρόνου τὰ μέρη τὸ νῦν ἀδιάστατον ὑπάρχον παντελῶς συνάπτει δι' ἑαυτοῦ τὸν παρεληλυθότα καὶ τὸν μέλλοντα τοῦ δὲ τόπου τὰ μέρη συνάπτει ἡ γραμμή διότι ἐπιφάνειά τις εἶναι δοκεῖ ὁ τόπος τῆς δὲ ἐπιφανείας τὰ μόρια κατὰ τὴν γραμμὴν συνάπτει.
Τόπον γάρ τινα τὰ τοῦ σώματος μόρια κατέχει ἃ πρός τινα κοινὸν ὅρον συνάπτει οὐκοῦν καὶ τὰ τοῦ τόπου μόρια ἃ κατέχει ἕκαστον τῶν τοῦ σώματος μορίων καὶ πρὸς τὸν αὐτὸν ὅρον συνάπτει πρὸς ὃν καὶ τὰ τοῦ σώματος μόρια.
Κατασκευάζει ὅτι καὶ τὰ τοῦ τόπου μόρια ὡς συνεχοῦς ὄντος πρός τινα κοινὸν ὅρον συνάπτει ἀπὸ τῶν ἐν τόπῳ.
τοῦ δὲ ἐν τόπῳ τὰ μέρη εἰ πρός τινα κοινὸν ὅρον συνάπτει ἀνάγκη καὶ τὸν τόπον ἔχειν τὰ μόρια πρός τινα κοινὸν ὅρον συνάπτοντα εἰ γὰρ τὸ μὲν ἐν τόπῳ συνεχὲς εἴη ὁ δὲ τόπος μὴ εἴη συνεχής ἀλλὰ διεσπασμένος συμβήσεται μέρος τοῦ ἐν τόπῳ ὃ οὐκ ἔστιν ἐν τόπῳ.
εἰ οὖν ἕκαστον φησί τῶν τοῦ σώματος μορίων τινὰ τόπον κατέχει καὶ ταῦτα τὰ μόρια πρός τινα κοινὸν ὅρον συνάπτει ἀνάγκη καὶ τὰ μόρια τοῦ τόπου πρός τινα κοινὸν ὅρον συνάπτειν.
ὥστε συνεχὴς ἂν εἴη καὶ ὁ τόπος πρὸς γὰρ ἕνα κοινὸν ὅρον αὐτοῦ τὰ μόρια συνάπτει τῶν γὰρ συνεχῶν κοινὸς ὁρισμός ἐστι τὸ πρός τινα κοινὸν ὅρον αὐτῶν τὰ μόρια συνάπτειν ἐφήρμοσε δὲ καὶ τῷ τόπῳ οὗτος ὁ ὁρισμός ὁ ἄρα τόπος συνεχής ἐστιν.
Πρώην διελὼν ὁ Ἀριστοτέλης τὸ ποσὸν εἰς συνεχὲς καὶ διωρισμένον καὶ τὸ συνεχὲς εἰς πέντε εἰς γραμμήν ἐπιφάνειαν σῶμα τόπον καὶ χρόνον καὶ τὸ διωρισμένον εἰς δύο εἰς ἀριθμὸν καὶ λόγον νῦν ἐπιδιαιρεῖ τὸ ποσὸν εἰς θετὸν καὶ ἄθετον καὶ τὸ θετὸν εἰς γραμμήν ἐπιφάνειαν σῶμα τόπον οὐκέτι εἰς πέντε  τὸ δὲ ἄθετον εἰς τρία εἰς ἀριθμὸν καὶ λόγον καὶ χρόνον.
ἄξιον δὲ ἐπιζητῆσαι διὰ τί ἡ ἀφαίρεσις τοῦ χρόνου αἰτία γέγονε τῆς τοῦ ποσοῦ ἐπιδιαιρέσεως.
καὶ λεκτέον ὅτι δύο ὄντων ἄκρων ἐναντίων ἀλλήλοις συνεχοῦς καὶ διωρισμένου καὶ ὡς οἱ παροιμιαζόμενοί φασιν ὅλῳ καὶ παντὶ λέγοντες διαφέρειν τὰ ἄγαν διεστῶτα τοῦτ' ἔστι τοῖς ἐναντίοις εἴδεσι τοῦ ποσοῦ τὸ μὲν ὅλον ἐπὶ τοῦ συνεχοῦς τάττοντες τὸ δὲ πᾶν ἐπὶ τοῦ διωρισμένου καὶ τοῦ Πλάτωνος πάντα ἔμμεσα λέγοντος τὰ ἐναντία ἵνα καὶ τὸ μᾶλλον καὶ τὸ ἧττον ἐπιδέχοιντο ἔδει εἶναι μέσον τι τοῦ συνεχοῦς καὶ τοῦ διωρισμένου μέσον δὲ συνεχοῦς καὶ διωρισμένου ὁ χρόνος ὡς μὲν γὰρ κίνησις συνεχὴς ὁ χρόνος  ὡς δὲ ἀριθμηθεῖσα κίνησις τῷ πάλιν καὶ πάλιν ἀριθμεῖσθαι διωρισμένος ὁ χρόνος.
τρισὶ δέ τισι χαρακτηρίζει τὸ θετὸν ὁ Ἀριστοτέλης τῷ ὅλον ἅμα ὑφεστάναι καὶ δείξει ὑποπίπτειν καὶ τῷ ἐπιδέχεσθαι τὰ ἓξ θετικὰ ἐπιρρήματα.
δείξωμεν οὖν τὰ τρία ἐπὶ ἑκάστου εἴδους τῶν συνεχῶν ἡ γραμμὴ ὅλη ἅμα ὑφέστηκε σπιθαμιαία οὖσα ἢ πλεῖον ἢ ἔλαττον καὶ ἡ ἐπιφάνεια ὁμοίως καὶ τὸ σῶμα.
ἀλλὰ καὶ δείξει ὑποπίπτει ἡ γραμμὴ ὡς δακτύλῳ δεικνυμένη καὶ ἡ ἐπιφάνεια καὶ τὸ σῶμα.
καὶ τὰ ἓξ θετικὰ ἐπιρρήματα ἐπιδέχεται ἡ γραμμή εἰπεῖν γὰρ ἔχομεν ὅτι τῆς γραμμῆς τὸ μὲν πρόσω τὸ δὲ ὀπίσω καὶ τὸ μὲν δεξιὰ τὸ δὲ ἀριστερὰ καὶ τὸ μὲν ἄνω τὸ δὲ κάτω καὶ ἐπὶ τῆς ἐπιφανείας ὁμοίως καὶ τοῦ σώματος τὰ αὐτὰ ἐροῦμεν.
τὸ δὲ ἄθετον ὅλον ἅμα οὐχ ὑφέστηκεν οὐδὲ δείξει ὑποπίπτει οὐδὲ τὰ ἓξ θετικὰ ἐπιρρήματα ἐπιδέχεται ἰδοὺ γὰρ ὁ χρόνος ὅλος ἅμα οὐχ ὑφέστηκε δεῖ γὰρ φθαρῆναι τὸ σήμερον ἵνα γένηται τὸ αὔριον.
οὐδὲ ὁ λόγος ἅμα ὑφέστηκε τὸ μὲν γὰρ αὐτοῦ εἴρηται καὶ οὐκ ἔστι τὸ δὲ μέλλει.
καὶ ἐπὶ τοῦ ἀριθμοῦ τοῦ ἀριθμοῦντος ἐπειδὴ οὗτος ἢ ἐν δόξῃ ἐστὶν ἢ ἐν προφορᾷ τὸ μὲν αὐτοῦ εἴρηται καὶ οὐκ ἔστι τὸ δὲ γίνεται.
ἀλλ' οὐδὲ δείξει οὐδὲν τούτων ὑποπίπτει ὃ γὰρ οὐδὲν ὑπομένει ἤτοι καταλιμπάνεται πῶς τοῦτο δακτύλῳ ἔδει δειχθῆναι οὐδὲ τὰ θετικὰ ἐπιρρήματα οὐδὲν τῶν τριῶν ἐπιδέχεται πῶς γὰρ τοῦ μὴ ὄντος ὅλως τὸ μὲν ἄνω τὸ δὲ κάτω εἴποι τις ἄν ἢ δεξιὰ ἢ ἀριστερά ἀλλ' εἰ ἄρα τάξιν τινὰ τὰ εἴδη τοῦ διωρισμένου ἐπιδέχονται τοῦ μὲν γὰρ λόγου πρότερον τὸ προοίμιον τῆς διηγήσεως καὶ ἐπὶ τοῦ ἀριθμοῦ τὸ ἓν τῶν δύο πρότερον καὶ ἐπὶ τοῦ χρόνου τὸ σήμερον τοῦ αὔριον πρότερον.
διὸ καὶ ἀποροῦσιν ὅτι διὰ τί μὴ διεῖλε τὸ ποσὸν εἰς τεταγμένον καὶ ἄτακτον.
καὶ λέγομεν ὅτι ἡ τάξις δι' ὅλων τῶν εἰδῶν τοῦ ποσοῦ διῆλθε συνεχῶν τε καὶ διωρισμένων ἐπὶ πάντων γὰρ ἁρμόζει λέγειν τὸ πρῶτον καὶ τὸ δεύτερον.
εἰ οὖν τάξις ἐστὶν ἐν πᾶσι πῶς τὸ ἔχον τάξιν εἰς τεταγμένον καὶ ἄτακτον εἶχε διαιρεῖσθαι καὶ ταῦτα μὲν ἐν τούτοις.
Ἐπιδιαιρεῖ δὲ τὸ ποσὸν καὶ ἄλλως λέγων ὅτι τοῦ ποσοῦ τὸ μέν ἐστι κυρίως ποσὸν τὸ δὲ φαινόμενον καὶ κυρίως μὲν ποσὸν οὗ τὸ μέγα καὶ μικρὸν καὶ πολὺ καὶ ὀλίγον ἀμέσως κατηγορεῖται τὸ γὰρ μέγα καὶ μικρὸν ἐπὶ πάντων λέγομεν τῶν συνεχῶν μεγάλην γραμμὴν καὶ μικρὰν ἐπιφάνειαν καὶ σῶμα καὶ τόπον λέγοντες κυρίως πολὺ δὲ καὶ ὀλίγον ἐπὶ ἀριθμοῦ καὶ λόγου καὶ χρόνου κυρίως λέγεται.
ταῦτα μὲν κυρίως ποσά.
φαινόμενα δὲ ποσὰ ὧν τὸ μέγα καὶ μικρὸν καὶ πολὺ καὶ ὀλίγον οὐκ ἀμέσως ἀλλὰ διὰ μέσου ἑνὸς τῶν ἑπτὰ εἰδῶν τοῦ ποσοῦ κατηγορεῖται οἷον πολλὴν λέγομεν λευκότητα διὰ μέσου τῆς ἐπιφανείας πολὺ γὰρ τὸ λευκὸν οὐ δι' ἑαυτὸ ἀλλὰ διὰ τὴν ἐπιφάνειαν εἰ γὰρ τὴν ἐπίτασιν τοῦ λευκοῦ ὡς λευκοῦ θέλομεν σημᾶναι οὐ λέγομεν πολὺ λευκὸν ἀλλὰ λευκῶν λευκὸν ἢ λευκότατον.
καὶ τὸν πόλεμον τὸν Τρωϊκὸν μέγαν λέγομεν οὐ δι' ἑαυτὸν ἀλλὰ διὰ τὸν χρόνον καὶ τὴν πρᾶξιν μικρὰν λέγομεν διὰ τὸν χρόνον οὐ δι' ἑαυτήν ἢ γὰρ ἡμερησία ἢ μηνιαία ἢ ἐνιαυσιαία.
ταῦτα ἔχει ἡ παροῦσα θεωρία.
Ἐπειδὴ ᾔσθετο ὁ Ἀριστοτέλης ὅτι ἐπὶ τοῦ φυσικοῦ ἀριθμοῦ τοῦ ἀριθμουμένου οἷον ἵππων δέκα ἢ ἀνθρώπων ἢ ξύλων ἢ λίθων ὅτι ἔστι θέσιν λαβεῖν καὶ δεῖξαι ποῦ κεῖται διὰ τοῦτο ἐκόλασεν αὐτὸ εἰπὼν ὅτι θέσιν ἐπὶ τούτου οὐ πάνυ λάβοις ἄν.
Μετὰ τὰς τρεῖς διαιρέσεις τοῦ ποσοῦ τὴν εἰς συνεχὲς καὶ διωρισμένον καὶ εἰς θετὸν καὶ ἄθετον καὶ κυρίως ποσὸν καὶ φαινόμενον ποσόν μετάγει τὸν λόγον ἐπὶ τὰ ἴδια τοῦ ποσοῦ.
καὶ ἤδη μὲν ἀνωτέρω ἓν ἴδιον ἡμῖν παρεδίδου τοῦ ποσοῦ τὸ μετρεῖσθαι ὅτε ἔλεγεν ὅτι ὁ λόγος καταμετρεῖται μακρᾷ καὶ βραχείᾳ συλλαβῇ καὶ διὰ τούτου ποσὸν ἐδείκνυτο ὁ λόγος ὡς παντὸς ποσοῦ μετρουμένου.
ὅτι δὲ τοῦτο ἓν ἴδιον ἡμῖν παρέδωκε δηλοῖ διὰ τοῦ ἔτι λέγων ἔτι δὲ τῷ ποσῷ οὐδέν ἐστιν ἐναντίον ὡς ἂν κατὰ τὸ σιωπώμενον ἑνὸς ἡμῖν ἰδίου τοῦ ποσοῦ παραδεδομένου.
ἀλλ' ἔχομεν φασί τινες καὶ τὸ δεύτερον ἴδιον παραδεδομένον ἀνωτέρω ἐν τῷ περὶ τῆς οὐσίας λόγῳ ὅτε ἔλεγεν ὅτι ἴδιον τῆς οὐσίας τὸ μηδὲν ἔχειν ἐναντίον τοῦτο δὲ πάσῃ μὲν τῇ οὐσίᾳ ὑπάρχει οὐ μόνῃ δέ ὑπάρχει γὰρ καὶ τῷ ποσῷ.
καὶ λέγομεν ὅτι ἀμφέβαλλεν ἐκεῖ εἰ οὐδέν ἐστι τῷ ποσῷ ἐναντίον λέγων εἰ μή τις φαίη τὸ μέγα τῷ μικρῷ καὶ τὸ πολὺ τῷ ὀλίγῳ ἐναντίον ταῦτα γὰρ οὐκ ἐναντία.
ὅτι δὲ οὐκ ἐναντία οὐδὲ ποσὰ ἀλλὰ τῶν πρός τι δείκνυσι καὶ κατ' ἔνστασιν καὶ κατὰ ἀντιπαράστασιν.
καὶ κατὰ μὲν ἔνστασιν ὅτι οὐ ποσὰ ἀλλὰ τῶν πρός τι κατὰ δὲ ἀντιπαράστασιν ὅτι οὐκ ἐναντία ἀλλὰ τῶν πρός τι ὡς εἶναι κοινὸν καταγώγιον ἐνστάσεως καὶ ἀντιπαραστάσεως τὰ πρός τι εἰ γὰρ δείξομεν ὅτι πρός τι οὐ ποσά  καὶ εἰ δείξομεν πάλιν ὅτι πρός τι οὐκ ἐναντία τετραχῶς γὰρ τῶν ἀντικειμένων λαμβανομένων ἀντιδιῄρηται τὰ ἐναντία τοῖς πρός τι.
Δεῖ εἰδέναι ὅτι δύο ἐπιχειρήμασι κέχρηται ἡ ἔνστασις πρῶτον μὲν λέγουσα ὅτι μέγα καὶ μικρόν πολὺ καὶ ὀλίγον πρὸς ἄλλο λέγονται τὸ ποσὸν καθ' αὑτό τὸ ἄρα μέγα καὶ μικρὸν οὐ ποσά.
δεύτερον δὲ ἐπιχείρημα ὅτι τὸ μέγα καὶ τὸ μικρὸν καὶ πολὺ καὶ ὀλίγον ἀόριστα μέχρι γὰρ πόσου μέγα καὶ μέχρι πόσου μικρόν ἄδηλον εἰπεῖν τὸ δὲ ποσὸν ὡρισμένον ποσὸν δηλοῖ ὅταν γὰρ βουλώμεθα τὸν ἀριθμὸν μαθεῖν τῶν ζητουμένων λέγομεν ὅτι πόσα εἰσί τὸ ἄρα μικρὸν καὶ μέγα τὸ πολὺ καὶ ὀλίγον οὔκ εἰσι ποσά.
ταῦτα μὲν ἡ ἔνστασις.
ἡ δὲ ἀντιπαράστασις τέτρασι κέχρηται ἐπιχειρήμασι πρῶτον λέγουσα τὸ μέγα καὶ μικρὸν καὶ πολὺ καὶ ὀλίγον αὐτὰ ἅπερ εἰσὶν ἑτέρων εἶναι λέγονται τὰ δὲ ἐναντία οὐ πρὸς ἕτερον λέγονται οἷον τὸ μέλαν οὐ λέγεται πρὸς λευκὸν μέλαν ἀλλὰ λευκῷ ἐναντίον καὶ ἐπὶ τοῦ λευκοῦ ὁμοίως τὸ ἄρα μέγα καὶ μικρὸν οὐκ ἐναντία.
δεύτερον ἐπιχείρημα εἰ τὸ μέγα καὶ μικρὸν ἐναντία συνυπάρξουσι τὰ ἐναντία τοῦ αὐτοῦ δυναμένου καὶ μικρὸν εἶναι καὶ μέγα πρὸς ἄλλο καὶ ἄλλο.
τρίτον ἐπιχείρημα εἰ τὸ μέγα καὶ μικρὸν καὶ πολὺ καὶ ὀλίγον ἐναντία ἔσται τι ἑαυτῷ ἐναντίον τοῦ αὐτοῦ δυναμένου καὶ μεγάλου εἶναι καὶ μικροῦ κατὰ τὸν αὐτὸν χρόνον πρὸς ἄλλο καὶ ἄλλο.
τέταρτον ἐπιχείρημα ὃ οὐ λέγει ἡ λέξις ἀλλ' ἡμεῖς εἰ τὸ μέγα καὶ μικρὸν καὶ πολὺ καὶ ὀλίγον ἐναντία οὐκέτι τὰ ἐναντία φθαρτικά εἰσιν ἀλλήλων ἀλλὰ σωστικά πολλὰ γὰρ μικρὰ ἓν μέγα ποιοῦσι καὶ πολλὰ ὀλίγα πολύ τὰ δὲ ἐναντία ἀεὶ φθαρτικά εἰσι.
Ἐλευθερώσας ὁ Ἀριστοτέλης τὸ ποσὸν ἐναντιότητος τὸ μέγα καὶ μικρὸν καὶ πολὺ καὶ ὀλίγον καὶ ποσὰ δοκοῦντα εἶναι καὶ ἐναντία κατὰ ἀλήθειαν δείξας μηδὲ ποσὰ ὄντα μηδὲ ἐναντία διὰ τῆς ἐνστάσεως καὶ ἀντιπαραστάσεως παραινεῖ διὰ τούτων τῷ θέλοντι ἐναντιότητα ἐν τῷ ποσῷ ἀποθέσθαι μὴ ἐπιχειρεῖν ἀπὸ τοῦ μεγάλου καὶ μικροῦ καὶ πολλοῦ καὶ ὀλίγου ἀλλ' ἀπὸ τοῦ τόπου ὁ γὰρ τόπος ὁμολογουμένως ποσόν καὶ ἐναντίον ὁ ἄνω τόπος τῷ κάτω τόπῳ.
πρὸς ὅ φαμεν ὅτι οὐκ ἐναντίος ὁ ἄνω τόπος τῷ κάτω τόπῳ τὸ γὰρ ἄνω καὶ κάτω διττόν τὸ μὲν πρὸς τὴν φύσιν τὸ δὲ πρὸς ἡμᾶς πρὸς ἡμᾶς μέν ὅτι τὸ ἄνω καὶ κάτω τοῖς ποσὶν ὁρίζομεν καὶ τῇ κεφαλῇ ἄνω μὲν λέγοντες τὸ ὑπὲρ κεφαλὴν ἡμισφαίριον κάτω δὲ τὸ ὑπὸ τοῖς ποσί.
τὸ δὲ πρὸς τὴν φύσιν ἄνω καὶ κάτω ἄνω μὲν ὅλος ὁ οὐρανὸς ἐφ' ὃν ᾄττει τὰ κοῦφα κάτω δὲ ἡ γῆ ἐφ' ἣν ᾄττει τὰ βαρέα.
οὔτε δὲ τὸ πρὸς ἡμᾶς ἄνω καὶ κάτω ἐναντία διὰ τρία ἐπιχειρήματα ἃ καὶ ἐπὶ τῆς ἀντιπαραστάσεως ἐλέγομεν.
ὧν πρῶτον τόδε τὸ ἄνω καὶ κάτω ἅπερ ἐστὶν ἑτέρων εἶναι λέγεται τὰ δὲ ἐναντία ἅπερ ἐστὶν ἑτέρων εἶναι οὐ λέγεται ὡς εἴρηται τὸ ἄνω καὶ κάτω ἄρα οὐκ ἐναντία.
δεύτερον ἐπιχείρημα εἰ τὸ ἄνω καὶ κάτω ἐναντία συνυπάρξουσι τὰ ἐναντία τοῦ αὐτοῦ ἄνω καὶ κάτω δυναμένου εἶναι.
τρίτον εἰ τὸ ἄνω καὶ κάτω ἐναντία ἔσται τι ἑαυτῷ ἐναντίον δυνάμενον καὶ ἄνω καὶ κάτω εἶναι κατὰ τὸν αὐτὸν χρόνον πρὸς ἄλλο καὶ ἄλλο.
οὕτω μὲν δείκνυμεν ὅτι τὸ πρὸς ἡμᾶς ἄνω καὶ κάτω ἐναντία οὔκ εἰσιν.
ἀλλ' οὐδὲ τὸ πρὸς τὴν φύσιν ἄνω καὶ κάτω ἐναντίον μηδὲ γὰρ λεγέτω τις ὅτι τὰ πέρατα τῶν ἐναντίων κινήσεων ἐναντία καὶ πέρας μὲν τῆς ἐπὶ τὰ ἄνω κινήσεως ὁ ἄνω τόπος τῆς δὲ ἐπὶ τὰ κάτω ἡ κάτω τόπος.
μή τις ταῦτα λεγέτω πέρατα γὰρ τῶν ἐναντίων κινήσεων οὐχ οἱ τόποι ἀλλ' αἱ ἠρεμίαι.
εἰ δὲ καὶ δῶμεν ὅτι πέρατα τῶν ἐναντίων κινήσεων οἱ τόποι ὁ ἄνω καὶ ὁ κάτω οὐκ ἄντικρυς αὐτοὶ οἱ τόποι ἀλλὰ τὸ ἄνω καὶ κάτω γενέσθαι.
ἄλλο δὲ τὸ ἄνω παρὰ τὸ ἄνω γενέσθαι τὸ γὰρ ἄνω τόπος καὶ ὑπὸ τὸ ποσὸν ἀνάγεται τὸ δὲ ἄνω γενέσθαι ἐν τόπῳ ἐστὶ γενέσθαι καὶ ὑπὸ τὴν ποῦ κατηγορίαν ἀνάγεται.
τὰ αὐτὰ καὶ ἐπὶ τοῦ κάτω λεκτέον ἄλλο τὸ κάτω γενέσθαι καὶ ἄλλο τὸ κάτω τὸ μὲν γὰρ ἐν τόπῳ τοπικόν τὸ ἐν τόπῳ γενέσθαι τῷ κάτω καὶ ὑπὸ τὴν ποῦ κατηγορίαν τελεῖ τὸ δὲ κάτω τόπος καὶ ὑπὸ τὸ ποσὸν ἀνάγεται.
δείξομεν δὲ ὅτι οὐδὲ τῷ τόπῳ ὡς τόπῳ ἐστί τι ἐναντίον διὸ οὐδὲ ὁ ἄνω τόπος τῷ κάτω ὡς τόπῳ ἐναντίον ὥσπερ γὰρ καὶ πόλεις ἐχθρὰς λέγομεν ἀλλήλαις οὐ διὰ τὰ κτίσματα καὶ τοὺς τόπους ἀλλὰ διὰ τοὺς ἐνοικοῦντας πολεμίους ὄντας οὕτως οὐδὲ ὁ ἄνω τόπος τῷ κάτω ἐναντίος ὡς τόπῳ ἀλλ' εἰ ἄρα διὰ τὰ ἐν αὐτοῖς σώματα ἐναντία ὄντα λέγονται καὶ αὐτοὶ ἐναντίοι.
τοῦτο πρῶτον.
δεύτερον δὲ ὅτι ἄνω τόπος ἐστὶν ἡ κοίλη ἐπιφάνεια τῆς σεληνιακῆς σφαίρας κάτω δὲ τόπος ἡ γῆ ἅπερ οὐκ ἐναντία τὰ γὰρ ἐναντία μεταβάλλειν θέλουσιν εἰς ἄλληλα πότε δὲ ἡ κοίλη ἐπιφάνεια τῆς σεληνιακῆς σφαίρας μεταβάλλει εἰς τὴν γῆν ἢ τοὐναντίον τρίτον ὅτι τὰ ἐναντία περὶ ἓν ὑποκείμενον μάχονται ποῖον δὲ ὑποκείμενον κοινὸν ἔχει ἡ γῆ καὶ ἡ κοίλη ἐπιφάνεια τῆς σεληνιακῆς σφαίρας οὕτω δειξάντων ἡμῶν ὅτι οὐκ ἐναντίος ὁ ἄνω τόπος τῷ κάτω ὡς τόπῳ δειχθήσεται ὅτι οὐδὲ τὸ ἄνω γενέσθαι τῷ κάτω γενέσθαι ἐναντίον οὐδὲ γὰρ ἐναντίον τὸ ἄνω γενέσθαι τὸ πῦρ τῷ κάτω γενέσθαι τὸ μὲν γὰρ ἄνω τὸ πῦρ γενέσθαι κατὰ φύσιν τὸ δὲ κάτω τὸ πῦρ γενέσθαι παρὰ φύσιν.
οὐκ ἐναντία δὲ ταῦτα δεῖ γὰρ τὰ ἐναντία ἢ ἄμφω κατὰ φύσιν εἶναι ἢ ἄμφω παρὰ φύσιν ἵνα ἰσοσθενῆ ὦσι καὶ μάχωνται ἀλλήλοις.
ταῦτα δὲ ἔοικε καὶ ὁ Ἀριστοτέλης διὰ τῆς λέξεως αἰνίττεσθαι λέγων οὕτως μάλιστα δὲ ἡ ἐναντιότης τοῦ ποσοῦ δοκεῖ περὶ τὸν τόπον γενέσθαι καὶ ὑπάρχειν διὰ γὰρ τοῦ εἰπεῖν ὅτι περὶ τὸν τόπον ᾐνίξατο ὅτι οὐχ οἱ τόποι αὐτοὶ μάχονται ἀλλὰ τὰ ἐν τοῖς τόποις διὰ δὲ τοῦ εἰπεῖν ὅτι δοκεῖ ἐδήλωσεν ὅτι δοκοῦσιν οἱ τόποι μάχεσθαι κατὰ ἀλήθειαν μὴ μαχόμενοι.
Ἐλέγξας ὁ Ἀριστοτέλης τοὺς λέγοντας ὅτι ἐναντίος ὁ ἄνω τόπος τῷ κάτω καὶ κατὰ ἔνστασιν καὶ ἀντιπαράστασιν ἀνελὼν τὸ ἐπιχείρημα τὸ λέγον τὰ πέρατα τῶν ἐναντίων κινήσεων ἐναντία εἰσί νῦν τὸ αὐτὸ καὶ δι' ἑτέρου ἐπιχειρήματος κατασκευαζόμενον ἐλέγχει.
τὸ δὲ ἐπιχείρημά ἐστι τοιοῦτον ὁ οὐρανὸς τῆς γῆς πλεῖστον διέστηκεν εἰ γὰρ καὶ μείζονα διάστασιν τῆς ἐκ τοῦ κέντρου ἔστι λαβεῖν τὴν ὅλην διάμετρον ἀλλ' ὡς κύκλος κέντρου καὶ πέριξ μέσου πλεῖστον διέστηκε τὰ δὲ πλεῖστον διεστῶτα ἐναντία ὁ οὐρανὸς ἄρα τῇ γῇ ἐναντίος.
ὅτι δὲ ἐναντίος δῆλον τὸ γὰρ συμβὰν τούτοις λέγω δὲ ἡ πλείστη διάστασις ὁρισμὸς γέγονε τῶν ἐναντίων.
πρὸς ὅ φαμεν ὅτι οὐκ ἀρκεῖ ἡ πλείστη διάστασις πρὸς τὸ ποιῆσαι τὰ ἐναντία εἰ γὰρ τῇ πλείστῃ διαστάσει τὰ ἐναντία κρίνεται καὶ ἐκ τούτου δείκνυται ὁ οὐρανὸς τῇ γῇ ἐναντίος ἐπειδὴ μείζω τῆς ἐκ τοῦ κέντρου πρὸς τὸν κύκλον διαστάσεως ἔστι λαβεῖν τὴν ὅλην τοῦ κύκλου διάμετρον ἔσται τὰ πρὸς ἡμᾶς ἄνω καὶ κάτω μᾶλλον ἐναντία τοῦτ' ἔστι τὸ ὑπὲρ γῆν ἡμισφαίριον καὶ τὸ ὑπὸ γῆν ὡς τὴν ὅλην διάμετρον διεστῶτα ἤπερ τὰ πρὸς τὴν φύσιν τοῦτ' ἔστιν ὅλος ὁ οὐρανός ἐφ' ὃν ᾄττει τὰ κοῦφα καὶ ἡ γῆ ἐφ' ἣν βρίθει τὰ βαρέα μόνην τὴν ἐκ τοῦ κέντρου διάστασιν διεστῶτα διπλασία γὰρ ἡ πᾶσα τοῦ κύκλου διάμετρος τῆς ἐκ τοῦ κέντρου πρὸς τὸν κύκλον διαστάσεως.
ἀλλὰ καὶ τὸ πῦρ οὐκέτι τῷ ὕδατι ἐναντίον ἔσται ἀλλὰ μᾶλλον τῇ γῇ πλεῖστον διεστώσῃ πρῶτον μὲν γὰρ πῦρ εἶτα ἀήρ μετ' αὐτὸν ὕδωρ καὶ τότε ἡ γῆ.
οὐκέτι οὖν κατὰ τὰς ποιότητας ἐναντία ἀλλήλοις εἰσὶ πῦρ καὶ ὕδωρ διὰ τὸ τὸ μὲν πῦρ θερμὸν εἶναι καὶ ξηρὸν τὸ δὲ ὕδωρ ὑγρὸν καὶ ψυχρόν ἀλλὰ πῦρ καὶ γῆ μᾶλλον ἐναντία διὰ τὸ πλεῖστον ἀλλήλων διεστάναι εἴπερ ποιήσομεν τὰ πρὸς ἡμᾶς ἄνω καὶ κάτω μᾶλλον ἐναντία ὡς διπλασίονα διάστασιν ἀφεστηκότα τοῦ φύσει ἄνω καὶ κάτω τὴν ὅλην διάμετρον.
οὐκ ἀρκεῖ οὖν τὸ τοπικῶς διεστάναι πλεῖστον ἀλλὰ καὶ τῇ φύσει δεῖ πλεῖστον διεστάναι.
καὶ οὐδὲ τοῦτο ἀρκεῖ μόνον ἰδοὺ γὰρ οὐσία καὶ συμβεβηκὸς καὶ ὂν καὶ μὴ ὂν τῇ φύσει πλεῖστον διεστήκασι καὶ οὔκ εἰσιν ἐναντία τοὐναντίον δὲ καὶ σωστικὴ ἡ οὐσία τοῦ συμβεβηκότος ἐν αὐτῇ τὸ εἶναι ἔχοντος.
ἀλλὰ χρὴ καὶ ὑπὸ τὸ αὐτὸ γένος ἀνάγεσθαι.
καὶ οὐδὲ τοῦτο ἀρκεῖ μόνον ἰδοὺ γὰρ λευκότης καὶ θερμότης ὑπὸ ἓν γένος ἀνάγονται καὶ οὔκ εἰσιν ἐναντία.
ἀλλὰ δεῖ αὐτὰ καὶ ἐν ἑνὶ ὑποκειμένῳ εἶναι θερμότης γὰρ καὶ λευκότης οὔκ εἰσιν ἐν ἑνὶ ὑποκειμένῳ ἡ μὲν γὰρ θερμότης ἐν ἀποίῳ σώματι ἡ δὲ λευκότης ἐν πεποιωμένῳ σώματι ὡς δευτέρα ποιότης πρῶτον γὰρ ἐν ἀποίῳ σώματι ἐπιγίνεται θερμότης ἢ ψυχρότης ἢ ξηρότης ἢ ὑγρότης καὶ τότε λευκότης ἢ μελανία.
ἀλλ' οὐδὲ τοῦτο ἀρκεῖ ἰδοὺ γὰρ ἡ λευκότης ἡ ἐν κύκνῳ καὶ ἡ μελανία ἡ ἐν κόρακι ἐν ἑνὶ ὑποκειμένῳ εἰσίν  καὶ οὔκ εἰσιν ἐναντία ἐπειδὴ οὐ μεταβάλλονται εἰς ἄλληλα δεῖ οὖν καὶ εἰς ἄλληλα μεταβάλλειν.
οὐκ ἀρκεῖ οὖν ἐπὶ τῶν ἐναντίων ἡ τοπικὴ πλείστη διάστασις ἀλλὰ χρεία καὶ τῇ φύσει πλεῖστον διεστάναι καὶ τὰ ἄλλα τὰ εἰρημένα ἔχειν ἵνα γένωνται ἐναντία εἰ μὴ γὰρ ταῦτα πάντα συνδράμῃ οὔκ εἰσιν ἐναντία.
ἀλλὰ ταῦτα τείνει ἤτοι ἁρμόζει πρὸς Πλάτωνα τὰ λεχθέντα ἐπιχειρήματα ὑπὸ τῶν κατασκευαζόντων ὅτι ἐναντίος ὁ οὐρανὸς τῇ γῇ ὡς πλεῖστον διεστὼς τῷ τόπῳ ἕπεται γὰρ τῷ Πλάτωνι τὰ ἐναντία ὁρίζοντι τῇ πλείστῃ τοῦ τόπου διαστάσει μὴ λέγειν τὸ ὕδωρ τῷ πυρὶ ἐναντίον κυρίως ἐναντίον ἀλλὰ τὴν γῆν τῷ πυρὶ ἐναντίαν ὡς πλεῖστον διεστῶσαν τὰ γὰρ πλεῖστον ἀλλήλων διεστῶτα κατ' αὐτὸν ἐναντία τὰ δὲ τῇ θέσει μέσα καὶ τῇ φύσει μέσα λέγονται.
καὶ ταῦτα μὲν περὶ τοῦ δευτέρου ἰδίου τοῦ ποσοῦ.
Τὰ δὲ δύο ἴδια τοῦ ποσοῦ τὸ μετρεῖσθαί φημι καὶ τὸ μηδὲν ἔχειν ἐναντίον ἀπεκύησαν ἡμῖν ἄλλα δύο ἴδια τὸ μὲν μηδὲν ἐναντίον ἔχειν τὸ μὴ τὸ μᾶλλον καὶ ἧττον ἐπιδέχεσθαι τὸ δὲ μετρεῖσθαι τὸ ἴσον καὶ ἄνισον τὰ γὰρ τῷ αὐτῷ μετρούμενα εἰ μὲν ἰσάκις μετρεῖται λέγεται ἴσα εἰ δὲ ἀνισάκις λέγεται ἄνισα.
τοῦ ποσοῦ τὸ ἴσον φημὶ καὶ ἄνισον καὶ μόνῳ γὰρ τῷ ποσῷ ἁρμόζει καὶ παντὶ καὶ ἀεί τῶν ἄλλων ἰδίων τοῦ ποσοῦ καὶ τῇ οὐσίᾳ ὑπαρχόντων κυρίως γὰρ ἐπὶ ποσοῦ τὸ ἴσον καὶ ἄνισον λέγεται ἐπὶ δὲ ποιοῦ τὸ ὅμοιον καὶ ἀνόμοιον κατεχρήσατο γὰρ ὁ ποιητὴς ἐπὶ διαθέσεως εἰπὼν ἶσον θυμὸν ἔχοντες ὁμώνυμοι.
ἐπὶ δὲ τῆς οὐσίας τὸ ταὐτὸν καὶ θάτερον ἁρμόζει λέγειν.
ἀλλ' εἰ ἐπὶ ποσοῦ τινές φασι κυρίως ἴδιον τὸ ἴσον καὶ ἄνισον ὡς παντὶ ποσῷ ἴδιον ὑπάρχον πῶς λέγομεν μονάδας ἴσας καὶ σημεῖα ἴσα ἀεὶ γὰρ ταῦτα ποσὰ ὄντα ἴσα εἰσίν ἄνισα δὲ οὐδέποτε γίνονται.
πρὸς ὅ φαμεν ὅτι διττὸν τὸ ἴσον τὸ μὲν πεφυκὸς ἀνισοῦσθαι οἷον ἐπὶ δύο εὐθειῶν ἐὰν ἡ μία εὐθεῖα λάβῃ προσθήκην μείζων γίνεται τῆς ἑτέρας τὸ δὲ μὴ πεφυκὸς ἀνισοῦσθαι ὡς αἱ μονάδες αὗται γὰρ ἴσαι εἰσὶ μόνως μὴ δυνάμεναι γενέσθαι ἄνισοι προσθήκην γὰρ λαμβάνουσα ἡ ἑτέρα μονὰς μείζων οὐ γίνεται τῆς ἑτέρας.
τὸ οὖν ἴσον τὸ μὴ πεφυκὸς ἀνισοῦσθαι ταῖς μονάσιν ἁρμόζει καὶ τοῖς σημείοις.
ἢ ὅτι οὐδὲ ποσὰ ταῦτα κυρίως οὐδὲ τὸ ἴσον αὐτοῖς ἁρμόζει διὰ τοῦτο ἀλλ' εἰ ἄρα τὸ ταὐτόν.
καὶ ὅτι ἀρχαὶ ποσοῦ τὸ μὲν διωρισμένου τὸ δὲ συνεχοῦς.
ταῦτα καὶ περὶ ποσοῦ.
Ἐπειδὴ τὰ πρός τι καὶ λέγεται καὶ διδάσκεται καὶ ἔστι καὶ γένος ἐστὶ καὶ συναριθμεῖται ταῖς δέκα κατηγορίαις ἰσάριθμα τούτοις κεφάλαια ζητήσωμεν ἐπειδὴ μὲν λέγεται ζητήσωμεν περὶ τῆς ἐπιγραφῆς αὐτῶν πῶς δεῖ ἐπιγράφειν Περὶ τοῦ πρός τι ἑνικῶς ἢ Περὶ τῶν πρός τι πληθυντικῶς ὡς ὁ Ἀριστοτέλης πανταχοῦ κἀν ταῖς ὑπογραφαῖς λέγων πρός τι δὲ τὰ τοιαῦτα λέγεται κἀν τοῖς ἰδίοις ἴδιον δὲ τῶν πρός τι.
ἐπειδὴ δὲ διδάσκεται ζητήσωμεν ποίῳ τρόπῳ κέχρηται διδασκαλίας ἆρα οἵῳ καὶ ἐπὶ τῶν ἄλλων κατηγοριῶν ἢ ἑτέρῳ.
ἰστέον ὅτι ἀπεξενωμένῃ παρὰ τὴν εἰωθυῖαν αὐτῷ κέχρηται διδασκαλίᾳ.
ἐπειδὴ δὲ ἔστι τὰ πρός τι ζητήσωμεν περὶ τῆς φύσεως ἤτοι ὑπάρξεως αὐτῶν πῶς εἰσιν ἆρα φύσει ἢ ἡμεῖς αὐτὰ ποιοῦμεν δόξα γάρ τις γέγονεν ἡ λέγουσα μὴ εἶναι τὰ πρός τι φύσει ἀλλ' ἐκ τῆς πρὸς ἡμᾶς γίνεσθαι αὐτὰ σχέσεως.
ἐπεὶ τοίνυν γένος ἐστί ζητήσωμεν τὰ εἴδη αὐτῶν ἤτοι ἀπαριθμησώμεθα ὅπου γὰρ γένος πάντως καὶ εἶδος.
ἐπειδὴ δὲ συνηρίθμηται ταῖς ἄλλαις κατηγορίαις τὴν τάξιν αὐτῶν τὴν πρὸς τὰς λοιπὰς κατηγορίας ζητήσωμεν.
ὅθεν καὶ δεῖ ἄρξασθαι διὰ τὴν τοῦ λόγου συνέχειαν ἀπὸ τοῦ πέμπτου ἵνα τὸ πέρας τῶν φθασάντων ἀρχὴ τῶν μελλόντων γένηται.
τοῦ δὲ πέμπτου πρώτου γενομένου καὶ τὰ λοιπὰ ὑποποδιζόντων ἡμῶν τὴν αὐτὴν ἐχέτω τάξιν τὸ τέταρτον δεύτερον τὸ τρίτον τρίτον τὸ δεύτερον τέταρτον τὸ πρῶτον πέμπτον.
Τρεῖς τοίνυν δόξαι γεγόνασι περὶ τῆς τάξεως αὐτῶν Ἀνδρόνικος μὲν μὲν γὰρ ὁ Ῥόδιος τελευταίαν ἀπονέμει τοῖς πρός τι τάξιν λέγων αἰτίαν τοιαύτην τὰ πρός τι ὕλην οἰκείαν οὐκ ἔχει  αἱ δὲ ἐννέα κατηγορίαι οἰκείαν ὕλην ἔχουσιν εἰκότως οὖν τελευταίαν ὤφειλον ἔχειν τάξιν.
Ἀρχύτας δὲ ὁ Ταραντῖνος τετάρτην ἀπονέμει αὐτοῖς τάξιν ἐπειδὴ οὐσία καὶ ποιὸν καὶ ποσὸν καθ' αὑτά εἰσι τὰ δὲ πρός τι σχετικά εἰσι προηγεῖται δὲ τὰ καθ' αὑτὰ τῶν ἐν σχέσει πρῶτον γὰρ γίνεταί τις ἄνθρωπος καὶ τότε πατήρ πρῶτον γίνεται ἀριθμὸς καὶ τότε διπλάσιος ὡς ἀριθμός.
Ἀριστοτέλης δὲ ἐν τῇ ἀπαριθμήσει τετάρτην αὐτοῖς καὶ αὐτὸς ἀπονέμει τάξιν δι' ἧν αἰτίαν εἶπεν Ἀρχύτας ἐν δὲ τῇ διδασκαλίᾳ τρίτην αὐτοῖς ἀπονέμει τάξιν διὰ τέσσαρας αἰτίας.
ὧν ἡ πρώτη τοιαύτη ἐστίν ἐπειδὴ κατέληξεν ὁ περὶ ποσοῦ λόγος εἰς τὸ ἴσον καὶ ἄνισον ταῦτα δὲ πρός τι.
δευτέρα ὅτι ἐδεήθημεν τοῦ ὁρισμοῦ τῶν πρός τι ἐν τῷ περὶ ποσοῦ λόγῳ ἡνίκα ἐδείκνυμεν τὸ μέγα καὶ μικρὸν καὶ πολὺ καὶ ὀλίγον μὴ ὄντα ποσὰ ἀλλὰ τῶν πρός τι.
τρίτη αἰτία ἵνα μὴ ὃ πεπόνθαμεν ἐν τῷ περὶ ποσοῦ λόγῳ καὶ εἰς τὰς ἐν αὐτῷ σχέσεις τὸ μέγα φημὶ καὶ τὸ μικρὸν καὶ πολὺ καὶ ὀλίγον καὶ ὑπὸ τὸ ποσὸν ἀνήγομεν αὐτὰ δι' ἄγνοιαν τῶν πρός τι τὸ αὐτὸ πάθωμεν καὶ ἐπὶ τῆς ποιότητος καὶ τὸ ὅμοιον καὶ ἀνόμοιον νοήσωμεν ποιότητος εἶναι μὴ ὄντα κατ' ἀλήθειαν ἀλλὰ τῶν πρός τι τὸ γὰρ ὅμοιον ὁμοίῳ ὅμοιον καὶ τὸ ἀνόμοιον ἀνομοίῳ ἀνόμοιον λέγεται.
τετάρτη αἰτία ὅτι καὶ αὐτὰς τὰς ποιότητας δόξα τις ἔλεγε μὴ εἶναι καθ' αὑτὰς ἀλλὰ τῶν πρός τι ἡ λέγουσα νόμῳ γλυκὺ νόμῳ πικρὸν καὶ θερμόν τὸ γὰρ πῦρ οὐ καθ' αὑτὸ θερμόν  οὐδὲ τὸ μέλι γλυκύ τῷ γὰρ ἰκτεριῶντι πικρόν.
εἰ οὖν καὶ αὗται αἱ ποιότητες τῶν πρός τι πῶς οὐ δικαίως τρίτην σχοῖεν τὰ πρός τι τάξιν ἐν οἷς ἡ θεωρία.
Δεύτερον ἦν κεφάλαιον ἀπαριθμήσασθαι τὰ εἴδη τῶν πρός τι.
δέκα τοίνυν τὰ εἴδη τῶν πρός τι ταυτότης ἀνισότης γένεσις μέθεξις ὕφεσις πεῖσις κρίσις θέσις ἀσυμμετρία ἡ πρὸς τὸ γένος ἀναφορά ἐπὶ τοῦ ποσοῦ γὰρ μόνου τὴν διαιρετικὴν ἐφύλαξε τάξιν ὁ Ἀριστοτέλης διελὼν εἰς συνεχὲς καὶ διωρισμένον οὐ μὴν καὶ ἐπὶ τῶν ἄλλων κατηγοριῶν ἀλλὰ μόνον ἀπαριθμεῖται τὰ εἴδη καὶ τὰ σημαινόμενα αὐτῶν.
καὶ εἰκότως ἐπειδὴ σκοπὸς ταῖς Κατηγορίαις οὐ τὴν φύσιν τῶν πραγμάτων καθὸ πράγματα διδάξαι ἀλλὰ καθὸ τοιῶσδε ὀνομάζονται.
διὸ οὐδὲ τὴν διαίρεσιν κατὰ τάξιν εἰς ἀντιδιαιρούμενα πεποίηκε καὶ ἡ αἰτία εἴρηται.
ἣν δὲ ἔχουσι τάξιν φυσικὴν αἱ κατηγορίαι ἐν τῇ προόδῳ τοιαύτην ἔχουσι καὶ τὰ πρός τι ἐν αὐταῖς γὰρ ἔχουσι τὸ εἶναι.
μνησθεὶς δὲ ἑνὸς ἀφ' ἑκάστης ἀντιθέσεως κελεύει καὶ τὸ λοιπὸν ἐννοεῖν ἡμᾶς οἷον μνησθεὶς ταυτότητος ἑτερότητα ἐπιτρέπει νοεῖν σε καὶ ἐπὶ ἀνισότητος ὡσαύτως καὶ τῶν λοιπῶν ἀντιθέσεων ἀναλόγως.
ταὐτὸν καὶ θάτερον οὐσίαι ταυτότης δὲ καὶ ἑτερότης πάθη οὐσιῶν τὰ οὖν μετέχοντα τῆς ταυτότητος διὰ τὴν ὁμοιότητα καὶ τὸν αὐτὸν ὁρισμὸν ἐπιδέχονται καὶ τὰ μετέχοντα τῆς ἑτερότητος ἀνομοίως τὸν ὁρισμὸν τῆς ἑτερότητος ἐπιδεχόμενα καὶ ταῦτα οὖν κἂν ἑτερότητα ἔχωσι πρὸς κοινώνυμον λεχθήσονται.
καὶ ἐπὶ τῶν λοιπῶν ἀντιθέσεων ἀναλόγως νοητέον καὶ τὰ ἀνόμοια γὰρ ἀνόμοια ὡς ἕνα ὁρισμὸν ἐπιδεχόμενα τὸν τῆς ἀνομοιότητος.
κἂν παρέλιπεν ὁ Ἀριστοτέλης τὴν διαίρεσιν κατὰ τὴν τάξιν τῶν γενικωτάτων καὶ ὑπαλλήλων καὶ μέχρι τῶν ἀτόμων προαγωγὴν ἐπὶ τῶν κατηγοριῶν ὁ τεχνίτης καὶ ταύτην θηρᾷ διὰ μεθόδου τεχνικῆς.
ἔστι δὲ ταὐτότης μέν ὅταν πρὸς κοινώνυμον γίνηται ἡ σύγκρισις οἷον φίλος φίλου φίλος ἐχθρὸς ἐχθροῦ ἐχθρός οὐδὲ γὰρ ὁμώνυμα ταῦτα λεκτέον  οὐδὲ συνώνυμα οὐδὲ γὰρ αὐτά τινος νῦν κατηγορήσαμεν οὐδὲ ἄλλο τι αὐτῶν κατηγορήσομεν.
ἀνισότης δέ ὅταν τὸ μεῖζον ἐλάττονος μεῖζον ᾖ καὶ τὸ διπλάσιον ἡμίσεος διπλάσιον γένεσις δὲ ὡς πατὴρ υἱοῦ πατήρ μέθεξις δέ ὡς τὸ μετέχον μετεχομένου μετέχει καὶ τὸ μετεχόμενον ὑπὸ τοῦ μετέχοντος μετέχεται ὕφεσις δὲ ὡς δεσπότης δούλου δεσπότης πεῖσις δέ ὅταν ὁ τύπτων τυπτόμενον τύπτῃ καὶ ὁ τυπτόμενος ὑπὸ τοῦ τύπτοντος τύπτηται κρίσις δέ ὅτι ἐπιστήμη ἐπιστήμονος ἐπιστήμη  θέσις δέ ὅτι τὸ ἀριστερὸν δεξιοῦ ἀριστερὸν καὶ τὸ δεξιὸν ἀριστεροῦ δεξιόν ἀσυμμετρία δέ ὅταν εἴπωμεν ὅτι ὃ ἀδύνατον ὑφ' ἡμῶν ὁρᾶσθαι τοῦτο καὶ ἡμεῖς ἀδυνατοῦμεν ὁρᾶν ὡς τὸ ἐν βυθῷ ὄστρακον καὶ τὸν ἀέρα ἀχρωμάτιστον ὄντα ταῦτα γὰρ ἀδυνάτως ἔχει ὑφ' ἡμῶν ὁραθῆναι καὶ ἡμεῖς ἀδυνατοῦμεν αὐτὰ ὁρᾶν.
διὰ δὲ τὴν πρὸς τὸ γένος ἀναφοράν ὅταν τὴν γραμματικὴν εἴπωμεν τῶν ὀκτὼ μερῶν τοῦ λόγου ἐπιστήμην οὐδεὶς γὰρ λέγει γραμματική ἐστι τῶν ὀκτὼ μερῶν τοῦ λόγου ἀλλὰ γραμματική ἐστιν ἐπιστήμη τῶν ὀκτὼ μερῶν τοῦ λόγου ἡ γὰρ ἐπιστήμη τῶν πρός τι ἡ δὲ γραμματικὴ οὐ τῶν πρός τι ἀλλὰ ποιότης καὶ καθ' αὑτήν.
καὶ οἶδεν ὁ Ἀριστοτέλης τὸ τοιοῦτον σημαινόμενον τῶν πρός τι ἐπιτελεῖν τῆς ποιότητος τὸ διὰ τὴν τοῦ γένους ἀναφοράν οὕτω γὰρ καὶ ἡ ἀνάκλισις οὐ δι' ἑαυτὴν τῶν πρός τι ἀλλ' ὡς θέσις πᾶσα γὰρ θέσις τῶν πρός τι.
καὶ ἡ γραμματικὴ οὖν οὐ δι' ἑαυτὴν τῶν πρός τι ἀλλὰ διὰ τὸ γένος φημὶ τὴν ἐπιστήμην.
διὸ καὶ ἀποροῦσιν εἰ τὰ τῶν ἐπάνω κατηγορούμενα καὶ τῶν ὑποκάτω κατηγορεῖται ἐξ ἀνάγκης  διὰ τί τὰ πρός τι κατηγορούμενα τῆς ἐπιστήμης μὴ καὶ τῆς γραμματικῆς κατηγορεῖται.
καὶ λέγομεν ὅτι ἡ ἐπιστήμη τῆς γραμματικῆς ὡς ποιότης κατηγορηθήσεται ἡ δὲ ποιότης καθ' αὑτὴν καὶ οὐ πρός τι πᾶσα γὰρ τέχνη καὶ ἐπιστήμη καθ' αὑτὴν μὲν ποιότης ὡς ἕξις ἐν ψυχῇ ἤτοι διάθεσις πρὸς ἄλλο δὲ ἡ ἐπιστήμη καὶ ἡ τέχνη τῶν πρός τι ἐπιστητοῦ γὰρ καὶ τεχνητοῦ.
διὸ καὶ ἡ γραμματικὴ ποιότης καθ' αὑτὴν καὶ οὐ τεχνητοῦ τέχνη.
Δυνατὸν δὲ ταῦτα καὶ ἀντιτεταγμένως διελεῖν καὶ τεχνικῶς ὅτι τῶν πρός τι τὰ μὲν φύσει ὡς πατὴρ καὶ υἱός τὰ δὲ τύχῃ ὡς δοῦλος καὶ δεσπότης τὰ δὲ τέχνῃ ὡς ἐπιστήμη ἐπιστητοῦ ἐπιστήμη τὰ δὲ προαιρέσει ὡς φίλος φίλου φίλος.
δυνατὸν δὲ ὑπὸ ταῦτα τὰ τέσσαρα ἀναγαγεῖν τὰ δέκα τὰ λεχθέντα πρῶτον.
ἐν οἷς καὶ τὸ δεύτερον κεφάλαιον.
Τρίτον ἦν κεφάλαιον τὸ ζητῆσαι περὶ τῆς ὑπάρξεως αὐτῶν ἆρα φύσει εἰσὶν ἢ ἡμεῖς ποιοῦμεν αὐτά διάφοροι γὰρ δόξαι γεγόνασιν οἱ μὲν γὰρ πάντα τὰ ὄντα πρός τι εἰρήκασιν οἱ δὲ ἀμφότερα καὶ πάντα τὰ ὄντα πρός τι καὶ οὐδὲν τῶν ὄντων πρός τι οἱ δὲ τινὰ μὲν πρός τι τινὰ δὲ οὐ πρός τι Πρωταγόρας μὲν ὁ σοφιστὴς πάντα τὰ ὄντα πρός τι εἶπε λόγῳ τοιούτῳ χρώμενος ἕκαστον φησί πρὸς ἄλλο παραβαλλόμενον τὴν οἰκείαν ἀπολαμβάνει φύσιν ὁ γὰρ τράχηλος τῆς περιστερᾶς ὁ μέλας τῷ ἐν σκιᾷ ὁρῶντι μέλας φαίνεται τῷ δὲ ἐν φωτὶ ὁρῶντι ἡλιοειδὴς καὶ φοινικοῦς ὁρᾶται.
καὶ τὸ πῦρ οὐ πᾶσι θερμόν τῷ γὰρ ξύλῳ θερμὸν τῇ δὲ σαλαμάνδρᾳ οὐ θερμὸν οὐδὲ τῷ ἀμιάντῳ.
τὸ μέλι οὐ πᾶσι γλυκύ τοῖς γὰρ ἰκτεριῶσιν οὐ γλυκύ.
πρὸς ὅ φαμεν ὅτι πρῶτον εἰσὶ τὰ πράγματα καὶ οὕτω πρὸς ἕτερον παραβάλλονται τὰ γὰρ χρώματα νυκτὸς μέν εἰσι χρώματα ὁρατὰ δὲ οὔκ εἰσιν.
ἐκέχρητο δὲ καὶ δευτέρῳ λόγῳ λέγων οὕτως αἱ φυσικαὶ τῶν πραγμάτων εἰκόνες λέγω δὴ τὰ κατοπτρικὰ εἴδωλα ὁρῶντι μὲν εἰσί μὴ ὁρῶντι δὲ οὐκ εἰσίν.
ἀλλ' ὁ αὐτὸς λόγος καὶ πρὸς ταῦτα πρῶτον γὰρ εἰσὶ τὰ πράγματα καὶ τότε γίνονται ὁρατά.
τούτοις πεισθεὶς ὁ Πρωταγόρας ἐκέχρητο ταῖς μεγαληγορίαις ταῖς τρισὶ ταύταις φάσκων οὕτως πάντων χρημάτων μέτρον ὁ ἄνθρωπος ὡς φαίνεται τὰ πράγματα οὕτω καὶ ἔστι τὸ δοκοῦν ἑκάστῳ ἀληθές.
οὐ περὶ τοῦ αὐτοῦ δὲ εἴρηται πάντα ἀλλὰ τὸ μὲν περὶ τοῦ γινώσκοντος ὅτι μέτρον πάντων χρημάτων ὁ ἄνθρωπος τὸ δὲ περὶ τοῦ γινωσκομένου τὸ λέγον ὅτι οἷα φαίνεται τὰ πράγματα τοιαῦτα καὶ ἔστι τὸ δὲ περὶ τῆς γνώσεως αὐτῆς τὸ λέγον ὅτι τὸ δοκοῦν ἑκάστῳ ἀληθές.
πρὸς ὅ φαμεν ὅτι οὐ μέτρον πάντων χρημάτων ὁ ἄνθρωπος κατὰ μίαν γὰρ αἴσθησιν ὡς μεμαθήκαμεν ἐν τοῖς προλαβοῦσι προὔχει τῶν ἄλλων ζῴων ὁ ἄνθρωπος λέγω δὴ τὴν ἁφήν  κατὰ γὰρ τὰς ἄλλας αἰσθήσεις νικᾶται ὑπὸ τῶν ἄλλων ζῴων κατὰ μὲν τὴν ὄψιν ὑπὸ τοῦ ἀετοῦ κατὰ δὲ τὴν ἀκοὴν ὑπὸ τῶν χηνῶν κατὰ δὲ τὴν γεῦσιν ὑπὸ γαλῆς.
ἀλλ' οὐδὲ ὡς ὁρᾶται τὰ πράγματα οὕτω καὶ ἔστιν ἰδοὺ γὰρ ὁ ἥλιος ποδιαῖος φαίνεται ὁ ἑκατοντάκις ἑβδομηκονταπλασίων τῆς γῆς ὤν καὶ ἡ κώπη κεκλασμένη ὁρᾶται ἐν τῷ ὕδατι μὴ οὖσα κεκλασμένη.
ἀλλ' οὐδὲ τὸ δοκοῦν ἑκάστῳ ἀληθές ἐστι τί γὰρ ποιήσομεν τοὺς παραφρονοῦντας οἵτινες ὀστρακίνους ἑαυτοὺς νομίζουσι καὶ δοκοῦσιν ἀποφεύγειν μὴ ὁ οὐρανὸς αὐτοῖς ἐπιπέσῃ τοῦ Ἄτλαντος αὐτὸν διὰ τὸν κάματον ἀποσεισαμένου ἤδη δὲ καὶ Πλάτωνι εὐθύνας δέδωκεν αὕτη ἡ δόξα φησὶ γὰρ πρὸς αὐτοὺς ὁ Πλάτων ἡμεῖς Πρωταγόρα λέγοντές σε ψεύδεσθαι ἀληθεύομεν ἢ ψευδόμεθα εἰ μὲν γὰρ ἀληθεύομεν ἡμεῖς ψεύδῃ καὶ ἔστι τὸ ψεῦδος εἰ δὲ ψευδόμεθα καὶ οὕτως ἔστι τὸ ψεῦδος.
διὸ καὶ ἐπάγει ὅτι Πρωταγόρας κἂν ἀληθεύῃ ψεύδεται κἂν ψεύδηται ψεύδεται πάντως ἄρα ψεύδεται.
Ἄλλοι δέ φασιν ὅτι οὐδὲν τῶν ὄντων πρός τι ἡ γὰρ φύσις πάντα καθ' αὑτὰ ἐποίησε τάξεως τῶν πρός τι μὴ φροντίσασα ὥσπερ καὶ ὁ τέκτων ἐντίθησι τὰς δοκοὺς τῇ ὀροφῇ μὴ φροντίσας ποία δεξιὰ ἢ ποία ἀριστερά ἀλλ' ἡμεῖς ὕστερον τὴν μὲν δεξιάν φαμεν τὴν δὲ ἀριστεράν.
πρὸς ὅ φαμεν ὅτι καὶ τάξεως ἐφρόντισεν ἡ φύσις τὰ γὰρ ὑγρὰ στοιχεῖα ἐν μέσῳ τῶν ξηρῶν ἔταξεν ἵνα συνέχηται καὶ συσχηματίζηται αὐτοῖς καὶ τὸ ἧπαρ ἀεὶ ἐν τοῖς δεξιοῖς καὶ τὰ οὐράνια περιέχει τὰ ὑποσέληνα ἐπεὶ εἰ μηδὲν ἦν τῶν ὄντων πρός τι ἀνῄρητο ἂν καὶ ἡ πρόνοια ἡ γὰρ πρόνοια τοῦ προνοουμένου ἐστὶ πρόνοια καὶ ἡ γνῶσις γνωστοῦ ἐστι γνῶσις.
ἄλλοι δὲ πάντα τὰ ὄντα πρός τι εἶπον ἐπειδὴ τὰ πρός τι οἰκείαν ὕλην οὐκ ἔχει ἀλλ' ἐν ταῖς ἐννέα κατηγορίαις θεωρεῖται καὶ οὐδὲν τῶν ὄντων πρός τι ἐπειδὴ οὐδὲν μόνως πρός τι ἀλλ' ἢ πρός τι καὶ οὐσία ἢ πρός τι καὶ ποσὸν ἢ πρός τι καὶ ποιόν.
Ἀριστοτέλης δὲ τῶν ὄντων τὰ μὲν πρός τι τὰ δὲ οὐ πρός τι οὐσία γὰρ καὶ ποιὸν καὶ ποσὸν καθ' αὑτό τὰ δὲ ἐκ τῆς τούτων συμπλοκῆς ἀναφαίνονται.
Τέταρτον ἦν κεφάλαιον τῶν προτεθέντων τὸ ζητῆσαι τίς ἡ διδασκαλία τῶν πρός τι.
ἰστέον τοίνυν ὅτι τοιούτῳ κέχρηται τρόπῳ διδασκαλίας τῷ ῥηθησομένῳ πρῶτον ὁρίζεται τὰ πρός τι λέγων ὅτι πρός τί ἐστιν ὅσα αὐτὰ ἅπερ ἐστὶν ἑτέρων εἶναι λέγεται.
αὕτη δέ ἐστιν ἡ ψευδὴς ὑπογραφὴ καὶ Πλατωνική ἥντινα ἐλέγξει ἐν τοῖς κατὰ μέρος αὐτός.
δεύτερον καταλέγει τὰ ἴδια τῶν πρός τι τὰ ψευδῆ καὶ ἀληθῆ.
τέσσαρα δὲ τῶν πρός τι ἴδια τὸ μηδὲν ἔχειν ἐναντίον καὶ τὸ μὴ ἐπιδέχεσθαι τὸ μᾶλλον καὶ τὸ ἧττον καὶ τὸ πρὸς ἀντιστρέφοντα λέγεσθαι καὶ τὸ ἅμα τῇ φύσει εἶναι.
ποῖα δὲ ἀληθῆ καὶ ποῖα ψευδῆ προϊὼν διδάξει.
τρίτον λέγει ἀνθορισμὸν αὐτῷ δοκοῦντα ὅτι πρός τί ἐστιν οἷς τὸ εἶναι ἡ πρὸς ἕτερον σχέσις.
τέταρτον ἀπορίαν τινὰ τίθησι μεταξὺ τοῦ ὁρισμοῦ καὶ ἀνθορισμοῦ ἑπομένην μὲν τῷ ὁρισμῷ λυομένην δὲ ὑπὸ τοῦ ἀνθορισμοῦ ᾧ γὰρ ἄτοπον ἕπεται ἐκεῖνο ἄτοπον ᾧ δὲ μηδὲν ἄτοπον ἀκολουθεῖ τοὐναντίον δὲ καὶ τὰ ἄλλοις ἑπόμενα ἄτοπα δύναται διαλύειν ἐκεῖνο ἀληθές.
οὗτος ὁ τρόπος τῆς διδασκαλίας τῶν πρός τι.
ἐν οἷς τὸ τέταρτον.
Πέμπτον ἦν κεφάλαιον ζητῆσαι πῶς δεῖ ἐπιγράφειν Περὶ τοῦ πρός τι ἑνικῶς ἢ Περὶ τῶν πρός τι πληθυντικῶς.
καὶ δεῖ εἰδέναι ὅτι ἑκατέρως δυνατόν καὶ ἑνικῶς ἐπιγράφειν ἐὰν πρὸς τὴν σχέσιν ἐπιβλέψωμεν  εἰ δὲ πρὸς τὰ τὴν σχέσιν ἔχοντα πληθυντικῶς ταῦτα γὰρ τοὐλάχιστον δύο ἓν γὰρ πρᾶγμα πρός τι οὐ δύναται εἶναι.
καὶ ἀληθὴς ἡ ἑνικὴ ἐπιγραφή ἐπειδὴ καὶ ἡ σχέσις μία ὡς γὰρ μιᾶς οὔσης τῆς σχέσεως δέκα τὰς κατηγορίας φαμέν ὡς τοῦ πρός τι ἑνικῶς λαμβανομένου.
σαφὴς δὲ ἡ πληθυντικὴ ἐπιγραφή ὡς καὶ Ἀριστοτέλης ἐπιγράφει τὰ πρός τι πανταχοῦ κἀν ταῖς ὑπογραφαῖς κἀν τοῖς ἰδίοις λέγων.
οὕτως καὶ ἐπὶ τῆς ποιότητος Περὶ ποιοῦ καὶ ποιότητος ἐπιγράψας ἵνα σαφῆ ποιήσῃ τὴν ἐπιγραφήν   ἵνα ἐκ τούτου ὡς σαφεστέρου εἰς ἔννοιαν ἔλθωμεν τῶν ἀσαφῶν ἀσαφῆ γὰρ τὰ μετεχόμενα καθ' αὑτά.
ἐν οἷς καὶ τὸ πέμπτον κεφάλαιον.
Ἀποροῦσι δὲ λέγοντες εἰ ἐξὸν ἐπὶ πάσης κατηγορίας τὰ πέντε ταῦτα ζητῆσαι κεφάλαια  πῶς ἐνταῦθα ταῦτα μόνον ζητεῖται.
καὶ λέγομεν ὅτι εὐλόγως ἐνταῦθα καὶ μόνον λόγου ἔτυχον ταῦτα οὐδεμία γὰρ ἄλλη κατηγορία καὶ ἑνικῶς λέγεται καὶ πληθυντικῶς εἰ μὴ τὰ πρός τί εὐλόγως οὖν τὴν ἐπιγραφὴν ζητοῦμεν.
ἐν οὐδεμιᾷ ἄλλῃ κατηγορίᾳ καὶ ἑνικῶς λέγεται καὶ πληθυντικῶς καὶ ὁρίζεται καὶ ἀνθορίζεται ὁ Ἀριστοτέλης εἰ μὴ ἐνταῦθα διὸ εὐλόγως ζητοῦμεν τίς ὁ τρόπος ὁ διδασκαλικός.
οὐδεμία ἄλλη κατηγορία παρυφίσταται ταῖς λοιπαῖς κατηγορίαις εἰ μὴ τὰ πρός τι εἰκότως οὖν ζητοῦμεν τὸν τρόπον τῆς ὑπάρξεως.
οὐδεμία ἄλλη κατηγορία δέκα εἴδη ἔχει εἰ μὴ τὰ πρός τι εὐλόγως ἄρα ζητοῦμεν τὴν ἀπαρίθμησιν τῶν σημαινομένων.
ἐν οὐδεμιᾷ ἄλλῃ κατηγορίᾳ διεφώνησεν ἑαυτῷ ὁ Ἀριστοτέλης εἰ μὴ ἐν τοῖς πρός τι ποτὲ μὲν τέταρτα αὐτὰ τάσσων ὡς ἐν τῇ ἀπαριθμήσει ποτὲ δὲ τρίτα ὡς ἐν τῇ διδασκαλίᾳ διὸ ζητοῦμεν τὴν τάξιν αὐτῶν.
Ἐπειδὴ τέσσαρά τινα συμπληροῖ τὴν διδασκαλίαν τῶν πρός τι ἡ ψευδὴς αὐτῶν ὑπογραφὴ καὶ τὰ ἴδια καὶ ὁ ἀνθορισμὸς καὶ ἡ ἀπορία ἡ παροῦσα θεωρία τὴν ψευδῆ ὑπογραφὴν τῶν πρός τι διδάσκει.
ἔχει δὲ οὕτως πρός τι δέ ἐστιν ὅσα αὐτὰ ἅπερ ἐστὶν ἑτέρων εἶναι λέγεται ἢ ὁπωσοῦν ἄλλως.
σαφηνίσωμεν δὲ ταύτην.
τὸ ὅσα αὐτὰ ἅπερ ἐστί καλῶς πρόσκειται τὰ γὰρ πρός τι αὐτὰ ἅπερ ἐστὶν ἑτέρων εἶναι λέγεται ὡς πατήρ καὶ αὐτὸ γὰρ τὸ πατὴρ τοῦ υἱοῦ λέγεται ὁμοίως καὶ ὁ υἱὸς κατ' αὐτὸ τὸ υἱὸς τοῦ πατρὸς λέγεται.
καὶ τὰ πρός τι μὲν πάντως ἑτέρων εἶναι λέγεται οὐ πάντως δὲ τὰ ἑτέρων λεγόμενα πρός τι ἰδοὺ γὰρ τὸ λευκὸν λέγεται μέλανι ἐναντίον καὶ πρός τι οὐκ ἔστιν ἐπειδὴ προῆλθε μὲν κατ' ἄλλο τὸ λευκόν ἀποκρίνεται δὲ κατ' ἄλλο κατὰ γὰρ τὸ ἐναντίον.
ἄλλο δὲ τὸ λευκὸν καὶ ἄλλο τὸ ἐναντίον τὸ μὲν γὰρ λευκὸν καθ' αὑτό τὸ δὲ ἐναντίον πρός τι.
καὶ τὰ μὲν πρός τι ἀπὸ τοῦ αὐτοῦ ἀρχόμενα καὶ εἰς τὸ αὐτὸ λήγοντα κύκλον μιμεῖται οἷον ὁ πατὴρ υἱοῦ πατήρ τὰ δὲ πρὸς ἄλλο λεγόμενα ἀρχόμενα μὲν ἀπὸ ἄλλου ἀποκρινόμενα δὲ κατ' ἄλλο οἷον λευκὸν μέλανι ἐναντίον εὐθεῖαν μιμεῖται ἄλλην ἀρχὴν ἔχουσαν καὶ ἄλλο πέρας.
καὶ ταῦτα ἐν τούτοις.
τὸ δὲ ὁπωσοῦν ἄλλως πρόσκειται διὰ τέσσαρας αἰτίας αἵτινες διὰ τὸ ἑτέρων λέγονται πρῶτον ἵνα μὴ τοῦ ἑτέρων γενικῆς πτώσεως ὄντος νομίσωμεν πάντα πρὸς γενικὴν ἀποδίδοσθαι τινὰ γὰρ καὶ πρὸς δοτικήν ὡς ἂν εἴπω φίλος φίλῳ φίλος καὶ πρὸς αἰτιατικήν ὁ τύπτων τυπτόμενον τύπτει.
δεύτερον ἵνα μὴ τοῦ ἑτέρων πληθυντικοῦ ἀριθμοῦ ὄντος νομίσωμεν πάντα πρὸς πληθυντικὸν ἀριθμὸν ἀποδίδοσθαι τινὰ γὰρ καὶ πρὸς ἑνικὸν λέγεται τὸ μέρος ὅλου μέρος.
τρίτον ἵνα μὴ τοῦ ἑτέρων μοναχῶς λεχθέντος νομίσωμεν πάντα μοναχῶς ἀποδίδοσθαι τινὰ γὰρ καὶ διχῶς ἀποδίδοται οἷον τὸ ὑπερέχον ὑπερεχόμενον ὑπερέχει καὶ τὸ ὑπερέχον ὑπεροχῇ ὑπερέχει.
τέταρτον ἵνα μὴ τοῦ ἑτέρων ἁπλοῦ ὄντος καὶ μὴ δεηθέντος προθέσεως νομίσωμεν πάντα τὰ πρός τι μὴ δεῖσθαι προθέσεως τινὰ γὰρ δέονται οἷον τὸ δωρούμενον παρὰ τοῦ δωρουμένου δωρεῖται καὶ ὁ τυπτόμενος ὑπὸ τοῦ τύπτοντος τύπτεται.
ἐν οἷς ἡ πρᾶξις.
Οἷον τὸ μεῖζον τοῦτο ὅπερ ἐστὶν ἑτέρου λέγεται τινὸς γάρ.
Ἡ παροῦσα θεωρία δύο ἡμῖν κεφάλαια παραδίδωσιν ἐν μὲν τῷ πρώτῳ κεφαλαίῳ τρεῖς χώρους παραδειγμάτων διακεκριμένους ἀλλήλων διὰ τοῦ ἔστιν ἐν δὲ τῷ δευτέρῳ δύο ἴδια τῶν πρός τι τὰ πρῶτα καὶ ψευδῆ.
ψευδῆ δὲ εἴρηται διότι οὐδὲ πᾶσι τοῖς πρός τι ὑπάρχουσιν οὐδὲ μόνοις.
καὶ ὁ μὲν πρῶτος χῶρος σύγκειται ἐκ τῶν ἤδη εἰρημένων πρός τι ἐν τῷ περὶ ποσοῦ λόγῳ ἐν οἷς τὸ μέγα καὶ τὸ μικρὸν καὶ πολὺ καὶ ὀλίγον καὶ διπλάσιον καὶ ἥμισυ.
ὁ δὲ δεύτερος χῶρος πρόεισιν ἐκ τῶν κατ' ἄλλην μὲν πτῶσιν προϊόντων κατ' ἄλλην δὲ ὑποστρεφόντων ἐν οἷς ἐπιστήμη καὶ ἕξις καὶ διάθεσις ταῦτα γὰρ πρόεισι μὲν κατ' ἄλλην πτῶσιν ὑποστρέφει δὲ κατ' ἄλλην οἷον ἡ ἐπιστήμη ἐπιστητοῦ ἐπιστήμη πρόεισι μὲν οὕτω κατὰ γενικήν ὑποστρέφει δὲ οὕτω κατὰ δοτικὴν τὸ ἐπιστητὸν ἐπιστήμῃ ἐπιστητόν ἡ ἕξις τοῦ ἑκτοῦ ἕξις τὸ ἑκτὸν ἕξει ἑκτόν ἡ διάθεσις τοῦ διακειμένου διάθεσις τὸ διακείμενον διαθέσει διάκειται.
ὁ τρίτος χῶρος τῶν παραδειγμάτων πρόεισιν ἐκ τῶν μὴ δι' ἑαυτὰ πρός τι ὄντων ἀλλὰ διὰ τὸ γένος ὡς ἡ γραμματική αὕτη γὰρ οὐ δι' ἑαυτὴν πρός τι ἀλλὰ διὰ τὸ γένος οὐ γὰρ λέγεται φωνῶν γραμματική ἀλλ' ἐπιστήμη.
ὁμοίως καὶ ἡ ἀνάκλισις οὐ δι' ἑαυτὴν πρός τι ἀλλὰ διὰ τὸ γένος οὐ γὰρ λέγεται ἡ ἀνάκλισις ἀνακεκλιμένου ἀνάκλισις ἀλλ' ἀνακεκλιμένου θέσις ἢ γὰρ πάντα ὄρθιά εἰσι τὰ μέλη καὶ λέγεται στάσις ἢ πάντα ὕπτια καὶ λέγεται ἀνάκλισις ἢ τινὰ μὲν ὄρθια τινὰ δὲ ἀνακεκλιμένα καὶ λέγεται καθέδρα.
οὐ δύναται δὲ οὔτε ἡ καθέδρα οὔτε ἡ ἀνάκλισις οὔτε ἡ στάσις οὐδὲ τὰ τοιαῦτα πρός τι εἶναι ἐν γὰρ τούτοις μετέχον ἐστὶ καὶ μετεχόμενον καὶ ὁ καθήμενος γὰρ τῆς καθέδρας μετέχει καὶ ὁ ἑστὼς τῆς στάσεως καὶ ὁ ἀνακεκλιμένος τῆς ἀνακλίσεως.
ὁ φίλος καὶ ὁ ἐχθρὸς τῶν πρός τι ὄντα δοκοῦσι μὴ εἶναι πρός τι.
δοκοῦσι δὲ μὴ εἶναι τῶν πρός τι ταῦτα διὰ τὴν ταυτωνυμίαν καὶ τὸ μίαν εἶναι ἐν αὐτοῖς διάθεσιν οὐδὲ γὰρ ἀντίκειται ἀλλήλοις ὅσον γε ἀπὸ τῆς λέξεως.
δεῖ οὖν εἰ μέλλοιεν εἶναι πρός τι ἀντικειμένως αὐτὰ ἐκφωνεῖν οἷον ὁ φίλος φιλούμενον φιλεῖ καὶ ὁ ἐχθρὸς ἐχθραινόμενον ἐχθραίνει καὶ εὑρίσκονται πρός τι.
τὰ δὲ πρός τι οὐ δύναται μετέχειν ἀλλήλων ὡς ἀντικείμενα οὐδέποτε γὰρ ὁ υἱὸς τοῦ πατρὸς ὡς πατρὸς μετέχει καὶ τὸ ἀνάπαλιν οὐδὲ τὸ δεξιὸν τοῦ ἀριστεροῦ μετέχει καὶ τὸ ἀνάπαλιν οὐδὲ τὸ ὅλον τοῦ μέρους μετέχειν ὡς μέρους κατηγορεῖται  οὐδὲ τὸ ἀνάπαλιν οὐδὲ τὸ κεφαλωτὸν τῆς κεφαλῆς μετέχει ἐπειδὴ οὐδὲ ὁ λόγος τοῦ κεφαλωτοῦ τῆς κεφαλῆς κατηγορεῖται οὐδὲ ἡ ἐπιστήμη τοῦ ἐπιστητοῦ μετέχει.
καθόλου οὖν τὰ πρός τι οὐ δύναται ἀλλήλων μετέχειν ὡς ἀντικείμενα ἀλλήλων οὐδὲ τὰ μετέχοντα ἀλλήλων πρός τι δύναται εἶναι.
καὶ ἀποροῦσιν ὅτι ὅσον ἐκ τῶν εἰρημένων οὐδὲ θέσις καὶ θετὸν πρός τι μετέχει γὰρ τὸ θετὸν τῆς θέσεως.
πρὸς ὅ φαμεν ὅτι ἀληθὲς τοῦτο ἐὰν θέσιν λάβωμεν τὴν ποιότητα.
ἀλλὰ θέσιν ληπτέον τὴν κατὰ τὸ δεξιὸν καὶ ἀριστερόν πρόσω καὶ ὀπίσω ἄνω καὶ κάτω ταῦτα γὰρ οὐ δύναται μετέχειν ἀλλήλων οὐδὲ γὰρ τὸ δεξιὸν τοῦ ἀριστεροῦ μετέχει ποτὲ οὐδὲ τὸ ἄνω τοῦ κάτω οὐδὲ τὸ πρόσω τοῦ ὀπίσω.
ἰστέον ὅτι  πάσης θέσεώς τε καὶ ἀνακλίσεως καὶ στάσεως καὶ καθέδρας τὰ εἴδη τῆς θέσεως καὶ οἱονεὶ χαρακτῆρες ὑπὸ τὴν ποιότητα ἀνάγεται πᾶς γὰρ χαρακτὴρ ποιότητος ὑπὸ τὴν ποιότητα ἀνάγεται ἐὰν οὖν ταῦτα πρός τι εἶναι συγχωρηθείη ποιότητες ὄντα καὶ καθ' αὑτά πᾶν συμβεβηκὸς τῶν πρός τι ποιήσομεν οἷον ἡ λευκότης λελευκωμένου λευκότης καὶ ἡ μέλανσις μεμελασμένου μέλανσις ὅπερ ἄτοπον.
οὐ δύναται οὖν ἡ ἀνάκλισις ἀνακεκλιμένου λέγεσθαι ἀνάκλισις οὐδὲ ἡ στάσις ἑστῶτος στάσις οὐδὲ ἡ καθέδρα τοῦ καθημένου καθέδρα ἐπειδὴ μετέχον ἐστίν ὡς εἴρηται καὶ μετεχόμενον ἔστι γὰρ ἡ διάκρισις οὕτως ἔστιν ἀνακεκλιμένον καὶ τελεῖ τοῦτο ὑπὸ τὴν οὐσίαν καὶ ἀνάκλισις καὶ τελεῖ τοῦτο ὑπὸ τὴν ποιότητα καὶ τὸ ἀνακεκλίσθαι καὶ τελεῖ ὑπὸ τὴν κεῖσθαι κατηγορίαν.
καὶ ἐπὶ τῶν ἄλλων δὲ οὕτως ἀνάλογον δεῖ νοεῖσθαι.
ταῦτα τὸ πρῶτον ἡμῖν παραδίδωσι κεφάλαιον.
Δεύτερον δὲ κεφάλαιον ἐν ᾧ δύο ἴδια ψευδῆ τῶν πρός τι παραδίδωσι τὸ μὴ ἔχειν ἐναντίον καὶ τὸ μὴ ἐπιδέχεσθαι τὸ μᾶλλον καὶ τὸ ἧττον.
ταῦτα δὲ οὐδὲ πᾶσι τοῖς πρός τι ὑπάρχουσιν οὐδὲ μόνοις.
ἀλλ' ἵνα γνῶμεν τίσιν ὑπάρχουσι καὶ τίσιν οὐχ ὑπάρχουσι κανόνι τοιούτῳ χρησώμεθα δεῖ εἰδέναι ὅτι τὰ πρός τι οἰκείαν ὕλην μὴ ἔχοντα ἐν ἐννέα κατηγορίαις θεωρεῖται ἐὰν οὖν ἡ κατηγορία ἐκείνη ἐπιδέχηται ἐναντία καὶ τὸ μᾶλλον καὶ τὸ ἧττον καὶ τὰ ἐν αὐτῇ πρός τι ἐπιδέχονται ταῦτα εἰ δὲ μὴ ἐπιδέχεται οὐδὲ τὰ πρός τι ἐπιδέχονται πατὴρ γὰρ καὶ υἱὸς τῶν πρός τι καὶ οὐκ ἐπιδέχονται τὸ ἐναντίον οὐδὲ τὸ μᾶλλον καὶ ἧττον ἐπειδὴ οὐδὲ ἡ οὐσία ἐν ᾗ τὰ πρός τι ταῦτα πατήρ φημι καὶ υἱός.
οὐδὲ τὸ διπλάσιον καὶ ἥμισυ ἐπιδέχεται τὰ ἐναντία οὐδὲ τὸ μᾶλλον καὶ ἧττον ἐπειδὴ οὐδὲ τὸ ποσόν ἐν ᾧ ταῦτα τὰ πρός τι.
ἐπιστήμη δὲ καὶ ἐπιστητὸν ἐπιδέχεται τὰ ἐναντία καὶ τὸ μᾶλλον καὶ ἧττον ἐπειδὴ καὶ ἡ ποιότης ἐν ᾗ ταῦτα θεωροῦνται ἐπιδέχεται ταῦτα τῇ γὰρ ἐπιστήμῃ ἐναντία ἡ ἄγνοια καὶ ἔστι μᾶλλον ἐπιστήμη καὶ ἧττον ἐπιστήμη ὡς καὶ μᾶλλον θερμὸν καὶ ἧττον θερμὸν καὶ τὰ παραπλήσια.
ἀποροῦσι δὲ ὅτι εἰ οὐ πᾶσι τοῖς πρός τι ὑπάρχουσι ταῦτα ἠδύνατο καὶ καταφατικῶς αὐτὰ προαγαγεῖν ὥσπερ οὖν προήγαγε καὶ ἀποφατικῶς ἵνα εἴπῃ ὅτι ἴδιον τῶν πρός τι τὸ μὴ ἐπιδέχεσθαι τὰ ἐναντία καὶ τὸ μᾶλλον καὶ τὰ ἧττον διὰ τί καταφατικῶς αὐτὰ προήγαγε καὶ λέγομεν ὅτι τὰ ἴδια ὁρισμοὺς μιμούμενά εἰσι τῷ ἀντιστρέφειν ἐπεὶ δὲ οἱ ὁρισμοὶ τὰ τῆς φύσεως τῶν πραγμάτων σημαίνοντες θετικῶς καὶ καταφατικῶς λέγονται διὰ τοῦτο καὶ τὰ ἴδια καταφατικῶς προήγαγε.
Δύο ἴδια παραδοὺς ἡμῖν ὁ Ἀριστοτέλης τῶν πρός τι καὶ τρίτον ἡμῖν ἴδιον παραδίδωσιν  ἄλλο ἀντιστρέφειν καὶ ἄλλο πρὸς ἀντιστρέφοντα λέγεσθαι ἀντιστρέφουσι γὰρ καὶ τὰ ἴδια εἰ γὰρ γελαστικόν ἄνθρωπος καὶ εἰ ἄνθρωπος γελαστικόν.
πρὸς ἀντιστρέφοντα δὲ λέγεται ὅσα αὐτὰ ἅπερ ἐστὶν ἑτέρων εἶναι λέγεται ὁ γὰρ πατὴρ κατ' αὐτὸ τὸ πατὴρ ἑτέρου λέγεται τοῦ υἱοῦ καὶ ὁ υἱὸς ὁμοίως ὁ πατὴρ οὖν πρὸς ἀντιστρέφον λέγεται τὸ πατήρ.
τὰ δὲ ἀντιστρέφοντα οὐ πρὸς ἀντιστρέφοντα λέγεται οὐ γὰρ ὁ ἄνθρωπος καθὸ ἄνθρωπος τοῦ γελαστικοῦ λέγεται ἄνθρωπος οὐδὲ τὸ γελαστικὸν καθὸ γελαστικὸν τοῦ ἀνθρώπου λέγεται γελαστικόν.
ἢ καὶ ἄλλως ὅτι ὁ ἄνθρωπος γελαστικὸν μὲν λέγεται ἢ καὶ γελαστικός γελαστικοῦ δὲ ὁ ἄνθρωπος οὐ λέγεται οὐδὲ οἶδεν ἡ παλαιὰ συνήθεια τοιαύτην σύνταξιν τὸ δὲ γελαστικὸν λέγεται ἄνθρωπος λέγεται καὶ ἀνθρώπου γελαστικὸν ἴδιον.
ἐπὶ δὲ τῶν κυρίως πρός τι τοιαύτη σύνταξις οὐχ εὑρίσκεται.
δεῖ δὲ εἰδέναι ὅτι ἡ ἀντιστροφὴ φέρεται καὶ ἐπὶ συλλογισμῶν καὶ ἐπὶ προτάσεων καὶ ἐπὶ ὅρων ἤτοι ἁπλῶν φωνῶν.
ἀλλὰ τὴν μὲν ἐν συλλογισμοῖς καὶ προτάσεσιν αἱ περὶ τούτων πραγματεῖαι διδάξουσι νῦν δὲ πρόκειται τὴν ἐν ἁπλαῖς φωναῖς ἀντιστροφὴν ζητῆσαι.
ἡ δὲ ἀντιστροφὴ ὅπου δἂν ᾖ ἰσότητα δηλοῖ οἷον ἰσοστροφὴν οὖσαν δύο κυκλικῶν κινήσεων ἡ γὰρ στροφὴ ἐπὶ πλέον ἢ περιστροφὴ ἤτοι ἀντιστροφὴ κυκλικὴν κίνησιν δηλοῖ ἡ γὰρ ἀντιστροφὴ τῷ ἀντί ἴσον δηλοῖ ὡς ἀντίθεος καὶ ὡς ἀντιάνειρα οἷον ἐπὶ μὲν τῶν πρός τι γίνεται κυκλικὴ κίνησις οὕτως ὅτι ἀπὸ τοῦ αὐτοῦ ἄρχεται καὶ εἰς αὐτὸ λήγει ὁ πατὴρ υἱοῦ πατήρ ὁ υἱὸς πατρὸς υἱός ποὺ μὲν γὰρ ἀπὸ πατρὸς ἄρχεται καὶ εἰς αὐτὸν λήγει ποὺ δὲ ἀπὸ υἱοῦ ἄρχεται καὶ εἰς αὐτὸν λήγει.
καὶ ἐπὶ τῶν ἰδίων συλλογιστικῶς οὕτω γίνεται ἡ ἀντιστροφή εἰ γελαστικόν ἄνθρωπος εἰ ἄνθρωπος γελαστικόν.
Ἀποροῦσι δέ τινες ὅτι οὐδὲ τὰ ὁμολογούμενα πρός τι ἀντιστρέφει πάντως ἀντὶ τοῦ οὐχὶ ἰσοστρέφει διὰ τὸ κατ' ἄλλην μὲν προϊέναι πτῶσιν κατ' ἄλλην δὲ ὑποστρέφειν ἰδοὺ γὰρ ἡ ἐπιστήμη τοῦ ἐπιστητοῦ ἐπιστήμη καὶ τὸ ἐπιστητὸν ἐπιστήμῃ ἐπιστητόν καὶ προῆλθε μὲν κατὰ γενικὴν ὑπέστρεψε δὲ κατὰ δοτικήν.
πρὸς ὅ φαμεν οὐδὲν μέλει τῇ ἀντιστροφῇ τῆς ταυτότητος τῆς ὁδοῦ ἀλλὰ τῆς ταυτότητος τῶν ἄκρων οἷα δἂν ᾖ τὰ μέσα ὅτι οὐ τῷ πράγματι διαφέρει ἡ ὁδός ἀλλὰ τῇ προφορᾷ καὶ οὐδὲ πάσῃ τῇ προφορᾷ ἀλλὰ τῇ πτώσει μόνῃ.
ἄλλην ἀπορίαν ἀποροῦσιν ὅτι πολλὰ τῶν ὁμολογουμένων ὄντων πρός τι πρὸς ἀντιστρέφοντα οὐ λέγονται καὶ ἰδοὺ ὡς ἐπὶ τριῶν ὑποθέσεων γυμνάζει τὸν λόγον ἐπὶ κεφαλῆς καὶ ζῴου καὶ πηδαλίου καὶ πλοίου καὶ πτεροῦ καὶ ὄρνιθος ταῦτα γὰρ πρός τι ὁμολογουμένως καὶ οὐκ ἀντιστρέφει ἡ γὰρ κεφαλὴ ζῴου κεφαλή οὐ πᾶν δὲ ζῷον κεφαλὴν ἔχει ὡς πνεύμων θαλάσσιος.
καὶ τὸ πηδάλιον πλοίου οὐ πᾶν δὲ πλοῖον πηδάλιον ἔχει ὡς τὰ μικρὰ πλοῖα ἃ διὰ τὸ μέγεθος ἐρέττεται ἅμα καὶ ἰθύνεται.
καὶ ἡ ὄρνις πάντως πτερὸν ἔχει οὐ πᾶν δὲ πτερὸν ὄρνιθος τῶν γὰρ πτερωτῶν τὰ μὲν σχιζόπτερα ὡς αἱ κατοικίδιοι ὄρνεις τὰ δὲ ὁλόπτερα καὶ τῶν ὁλοπτέρων τὰ μὲν δερματόπτερα ὡς αἱ νυκτερίδες τὰ δὲ ὑμενόπτερα ὡς αἱ μέλιτται καὶ οἱ κάνθαροι.
καὶ λέγομεν ὅτι οὐκ ἀντιστρέφουσιν ὡς ἄνισα ποὺ μὲν γὰρ τὸ ὅλον τοῦ μέρους καθολικώτερον ὡς ἐπὶ πλοίου καὶ πηδαλίου καὶ ζῴου καὶ κεφαλῆς τὸ γὰρ πλοῖον τοῦ πηδαλίου ἐπὶ πλέον εἰσὶ γὰρ πλοῖα μὴ ἔχοντα πηδάλια καὶ ζῷα μὴ ἔχοντα κεφαλάς ἐπί τινων δὲ τὸ μέρος καθολικώτερον ὡς ἐπὶ πτεροῦ καὶ ὄρνιθος οὐ πᾶν γὰρ πτερὸν ὄρνιθος.
τίς οὖν ἴασις τούτων τὸ τὰ ἄνισα γενέσθαι ἴσα.
ἰσοῦνται δὲ τὰ ἄνισα ἢ τοῦ μείζονος καθαιρουμένου ἢ τοῦ ἐλάττονος αὐξομένου.
ἵνα οὖν γένηται τοῦτο δεῖ ὀνοματοθετῆσαι καὶ ἀντὶ τοῦ ζῴου εἰπεῖν κεφαλωτόν ἀντὶ τοῦ πλοίου πηδαλιωτὸν καὶ ἀντὶ τοῦ ὄρνιθος πτερωτόν τότε γὰρ πρὸς ἀντιστρέφοντα λεχθήσεται τὸ γὰρ πηδάλιον πηδαλιωτοῦ πηδάλιον καὶ τὸ πηδαλιωτὸν πηδαλίῳ πηδαλιωτόν καὶ ἡ κεφαλὴ κεφαλωτοῦ κεφαλὴ καὶ τὸ κεφαλωτὸν κεφαλῇ κεφαλωτόν καὶ τὸ πτερὸν πτερωτοῦ πτερὸν καὶ τὸ πτερωτὸν πτερῷ πτερωτόν.
ἀποροῦσιν ὅτι πῶς οὖν ὁ Ἀριστοτέλης ὀνοματοθετεῖ πανταχοῦ παραινῶν μὴ καινοτομεῖν τὰ κείμενα μηδὲ ξένοις χρῆσθαι ὀνόμασι διὰ τὸ μὴ ἀπολέσθαι τὸ κοινωνικὸν ἡμῶν καὶ ὅτι ἐν μὲν τῇ χρήσει τῶν ὀνομάτων δεῖ τῇ συνηθείᾳ ἐξακολουθεῖν ἐν δὲ τῇ χρήσει τῶν σημαινομένων μόνοις τοῖς ἐπιστήμοσι χρηστέον οἷον ὑγιεινὸν μὲν δεῖ καλεῖν ὡς οἱ πολλοὶ νομίζουσι τὸ συμμέτρως ἔχον πρὸς ὑγίειαν πῶς δὲ χρηστέον τῶν ὑγιῶς σημαινομένων τῷ ἐπιστήμονι ἀκολουθητέον.
αὕτη ἡ ἀπορία.
λέγομεν δὲ τούτου λύσεις πέντε μίαν ὅτι οὐκ ὀνοματοποιεῖ ὁ Ἀριστοτέλης ἀλλὰ διδάσκει πῶς ὀνομασθήσονται εἰ τεθείη αὐτοῖς ὀνόματα δεύτερον ὅτι οὐδὲ ξένοις ὀνόμασιν ἐχρήσατο ἀλλὰ τὰ ὄντα παράγει τρίτον ὅτι οὐδὲ παραβαίνει τὴν συνήθειαν τὴν μὴ οὖσαν ὅλως  πέμπτον ὅτι μετὰ ἐνδοιασμοῦ ὀνοματοποιεῖ λέγων ἴσως δὲ οὐδὲν ἄτοπον ὀνοματοποιεῖν.
Εἰπὼν ὁ Ἀριστοτέλης ὅτι τὰ πρός τι πάντα πρὸς ἀντιστρέφοντα λέγεται καὶ ἀπορήσας ὡς ἐπὶ τριῶν ὑποθέσεων ζῴου καὶ κεφαλῆς πλοίου καὶ πηδαλίου ὄρνιθος καὶ πτεροῦ ὡς πρός τι μὲν ὄντων αὐτῶν μὴ ἀντιστρεφόντων δὲ διὰ τὸ μὴ ἐξισάζειν καὶ ποιήσας τὰ ἄνισα ἴσα διὰ τοῦ ὀνοματοποιῆσαι καὶ εἰπεῖν κεφαλωτὸν καὶ πηδαλιωτὸν καὶ πτερωτόν ἀπορίαν ἡμῖν καταλέλοιπεν ἀποροῦσι γάρ τινες ὅτι οὐ καλῶς παρήχθη τὰ ὀνόματα ταῦτα τὸ γὰρ κεφαλωτὸν καὶ πηδαλιωτὸν καὶ πτερωτὸν δυνάμει ἐστίν ἐοίκασι γὰρ τῷ κινητῷ ὅπερ ἐστὶ δυνάμει τοῦτ' ἔστι τῷ πεφυκότι καὶ δυναμένῳ κινεῖσθαι ἔδει δὲ τὰ δυνάμει πρὸς τὰ δυνάμει παραβάλλειν καὶ τὰ ἐνεργείᾳ πρὸς τὰ ἐνεργείᾳ καὶ δυνάμει μέν εἰσι ταῦτα τὰ προρρηθέντα κεφαλωτόν πηδαλιωτὸν καὶ πτερωτόν ἐνεργείᾳ δὲ ἡ κεφαλὴ καὶ τὸ πηδάλιον καὶ τὸ πτερόν.
καὶ λέγομεν τούτου τρεῖς λύσεις μίαν ὅτι τὰ ὀνόματα πάντα θέσει καὶ ἐξὸν ὀνοματοποιεῖν ὡς βούλεταί τις.
δευτέραν ὅτι ἐκ τῶν ἐνεργείᾳ παρήχθησαν τοῦτ' ἔστιν ἐκ τῆς κεφαλῆς τὸ κεφαλωτὸν καὶ τὰ λοιπὰ ὁμοίως τὰ δὲ ἔχοντα μέρη ἐνεργείᾳ καὶ αὐτὰ ἐνεργείᾳ εἰσί.
τρίτην ὅτι ἔχομεν ἐν τῇ συνηθείᾳ τοιαῦτα πολλά οἷον ἐνδυτὸν καὶ ὑφαντόν σημαίνει γὰρ τοῦτο τὸ ἤδη ὑφαντόν οὐ τὸ μέλλον καὶ δυνάμει.
καὶ ταῦτα μὲν ἡμεῖς.
ὁ δὲ Ἀριστοτέλης φησὶν ὅτι ἐκ δὴ τούτου φανερὸν ὅτι ὅταν δύο τινὰ παραβάλληται ἀλλήλοις καὶ μέλλῃ πρὸς ἀντιστρέφοντα λέγεσθαι δεῖ αὐτὰ ἐξισάζειν καὶ  ἵνα καθ' αὑτὸ γένηται ἡ ἀπόδοσις.
ἀλλὰ περὶ τοῦ ἐξισάζειν εὐχερές ἐστι γνῶναι ποῖον ποίου καθολικώτερον ἐκ γὰρ τούτου τὸ ἐξισαστέον γνωρίζεται.
εἴτε δὲ καθ' αὑτὸ εἴτε κατὰ συμβεβηκὸς γέγονεν ἡ ἀπόδοσις τοῦτο ἄδηλον τέως.
διὸ κανόνα παραδίδωσιν ἡμῖν τούτου λέγων ὅτι ὅταν δύο τινὰ παραβάλληται ἀλλήλοις ἐὰν ἀφέλῃς πάντα τὰ συμβεβηκότα αὐτοῖς καὶ εὕρῃς οὐδὲν ἧττον μένουσαν τὴν ἀντιστροφήν ἐπίστασο ὅτι καθ' αὑτὸ γέγονεν ἡ ἀπόδοσις οἷον ἐπὶ δούλου καὶ δεσπότου ἄφελε τὰ συμβεβηκότα τῷ δούλῳ οἷον τὸ δραπετικόν τὸ δύσνουν καὶ τὰ τοιαῦτα καὶ οὐδὲν ἧττον ἔμεινεν ὁ δοῦλος δεσπότου δοῦλος καὶ τοῦ δεσπότου ἀφαιρουμένων πάντων τῶν συμβεβηκότων αὐτῷ οἷον τοῦ εἶναι φιλόδουλον ἐλευθέριον παρορῶντα τὰ πολλά οὐδὲν ἧττον δεσπότης ὁ τοιοῦτος τότε οὖν καθ' αὑτὸ ἡ ἀπόδοσις.
εἰ δὲ ἀφέλῃς τὰ ἑκατέρῳ συμβεβηκότα καὶ μὴ γένηται ἡ ἀπόδοσις τότε κατὰ συμβεβηκὸς γέγονεν ἡ ἀπόδοσις οἷον ἐὰν ἀφέλῃς τοῦ ἀνθρώπου τὸ δεσπότην εἶναι καὶ εἴπῃς ὁ δοῦλος ἀνθρώπου δοῦλος ἐπειδὴ τῷ ἀνθρώπῳ συμβέβηκε τὸ δεσπότης κατὰ συμβεβηκὸς γέγονεν ἡ ἀπόδοσις ὁ γὰρ δοῦλος ἀνθρώπου πάντως δοῦλος οὐ πᾶς δὲ ἄνθρωπος δοῦλον ἔχει.
τινὲς δέ φασιν ὅτι καὶ ἐπὶ τῆς πρώτης ἀντιθέσεως ἀφαιρουμένων τῶν συμβεβηκότων οὐ γίνεται ἡ ἀπόδοσις ἄφελε γὰρ ἐκ τοῦ δούλου καὶ τοῦ δεσπότου τὸ ἄνθρωπος καὶ οὐδὲν ἀντιστρέφει μὴ γὰρ ὄντος ἀνθρώπου οὐδὲ δοῦλος ἔσται οὐδὲ δεσπότης.
τί οὖν δεῖ εἰπεῖν ὅτι οὗ πρώτως ἀναιρουμένου μὴ γίνεται ἡ ἀπόδοσις ἐκείνου τεθέντος καθ' αὑτὸ γίνεται ἡ ἀπόδοσις οἷον ἀναιρεῖ ὁ ἄνθρωπος ἀναιρούμενος τὴν ἀπόδοσιν ἀναιρεῖ καὶ ὁ δεσπότης ἀλλὰ πρώτως ὁ δεσπότης δευτέρως δὲ ὁ ἄνθρωπος συμβέβηκε γὰρ τῷ δεσπότῃ νῦν ὁ ἄνθρωπος.
καὶ τοῦτό ἐστι τὸ πολυθρύλλητον ὅτι ἡ οὐσία ποτὲ συμβαίνει τὸ γὰρ δεσπότης καὶ ἁπλῶς τὰ πρός τι ἡ σχέσις μόνη χαρακτηρίζει εἴ τι οὖν παρὰ τὴν σχέσιν ἐκεῖνο συμβεβηκέναι λέγεται ὡς μὴ ὂν αὐτῆς τῆς σχέσεως χαρακτηριστικὸν ἀλλά τινος ἄλλου παρὰ τὴν σχέσιν δηλωτικόν.
Τέταρτον τῶν πρός τι ἴδιον τὸ ἅμα τῇ φύσει εἶναι.
ἅμα δὲ τῇ φύσει εἰσὶ τὰ συνυπάρχοντα ἀλλήλοις τὰ συνεισφέροντα ἑαυτὰ καὶ συναναιροῦντα μέσα γὰρ ὄντα τὰ ἅμα καθολικωτέρων καὶ μερικωτέρων ἤτοι προτέρων καὶ ὑστέρων ἓν ἀφ' ἑκάστου ἠρανίσατο ἀπὸ μὲν τῶν προτέρων καὶ καθολικωτέρων τὸ συναναιρεῖν ἀπὸ δὲ τῶν μερικωτέρων καὶ ὑστέρων τὸ συνεισφέρειν.
ὅτι δὲ ἅμα τῇ φύσει εἰσίν ἐκ τοῦ πρὸ αὐτοῦ ἰδίου πιστοῦται τοῦ ἀντιστρέφειν λέγων οὕτως τὰ πρός τι ἀντιστρέφει τὰ ἀντιστρέφοντα ἐξισάζει τὰ ἐξισάζοντα οὔτε ὑπεραίρει οὔτε ἐλλείπει τὰ μὴ ὑπεραίροντα μήτε ἐλλείποντα οὔτε πρότερα οὔτε ὕστερα τὰ μὴ πρότερα μήτε ὕστερα ἅμα τῇ φύσει τὰ πρός τι ἄρα ἅμα τῇ φύσει.
ὥσπερ δὲ ἀνωτέρω ἔλεγεν ὅτι τὰ πρός τι οὐκ ἀντιστρέφοντα πάντα λέγεται ὡς κεφαλὴ ζῷον πηδάλιον πλοῖον ὄρνις πτερόν οὕτω κἀνταῦθά φησιν ὅτι οὐ πάντα τὰ πρός τι ἅμα τῇ φύσει εἰσί πατὴρ μὲν γὰρ καὶ υἱὸς καὶ ἥμισυ καὶ διπλάσιον ἅμα τῇ φύσει εἰσίν ἐπιστήμη δὲ καὶ ἐπιστητὸν καὶ αἴσθησις καὶ αἰσθητὸν οὐχ ἅμα τῇ φύσει.
καὶ τοῦτο δείκνυσι καὶ ἀπὸ τοῦ χρόνου καὶ ἀπὸ τῆς φύσεως.
ἀλλ' ἐπὶ μὲν τῆς ἐπιστήμης καὶ τοῦ ἐπιστητοῦ προτάττει τὸ ἀπὸ τοῦ χρόνου τοῦ ἀπὸ τῆς φύσεως ἐπὶ δὲ τῆς αἰσθήσεως καὶ τοῦ αἰσθητοῦ προτάττει τὸ ἀπὸ τῆς φύσεως τοῦ ἀπὸ τοῦ χρόνου.
φησὶ δὲ οὕτως ἐπιστήμης οὔσης ἐπιστητὸν ἔστι πάντως ἐπιστητοῦ δὲ ὄντος δύναται ἐπιστήμη μὴ εἶναι ἦσαν γὰρ τὰ ἄστρα πρὸ τοῦ Θαλῆν ἀστρονομῆσαι.
πρὸς ὅ φαμεν ὅτι ἦσαν τὰ ἄστρα οὐχ ὡς ἐπιστητά.
καὶ οὕτως μὲν ἀπὸ τοῦ χρόνου.
ἀπὸ δὲ τῆς φύσεως οὕτως ὁ ἀπὸ κύκλου τετραγωνισμὸς  εἴ γε ἔστιν ἐπιστητός ἐπιστητὸς μέν ἐστιν ἐπιστήμη δὲ αὐτοῦ οὐδέπω ἐστί.
τὸ δὲ εἴ γε ἔστι πρόσκειται διὰ τὸ ἐπὶ τῶν Ἀριστοτέλους χρόνων ἄληπτον εἶναι τὸν τετραγωνισμὸν τοῦ κύκλου τὸ δὲ οὐδέπω ἐστίν εἴρηται ἀντὶ τοῦ οὔπω εὕρηται.
πρὸς ὅ φαμεν ὅτι ὁ τοῦ κύκλου τετραγωνισμὸς δυνάμει ἐπιστητὸς ὤν εἴ γε ἔστιν ἐπιστητός δυνάμει ἐπιστήμῃ ἐπιστητός ἐστιν.
ἐπεὶ δὲ ἀμφέβαλλεν εἰς τὸ παράδειγμα δι' ἑτέρου πιστοῦται αὐτὸ παραδείγματος ζῴου γὰρ ἀναιρεθέντος ἐπιστήμη ἀνῄρηται ἐπιστητὸν δὲ οὐκ ἀναιρεῖται εἰσὶ γὰρ τὰ ἐξ ὧν τὸ ζῷον τὰ ἁπλᾶ.
καὶ λέγομεν ὅτι ὡς ἁπλᾶ εἰσίν οὐ μὴν ὡς ἐπιστητά.
οὕτως περὶ ἐπιστήμης καὶ ἐπιστητοῦ.
ἀλλὰ καὶ ἐπὶ αἰσθήσεως καὶ αἰσθητοῦ δείκνυσιν ὅτι οὐχ ἅμα.
καὶ προτάττει τὸ ἀπὸ τῆς φύσεως τοῦ ἀπὸ τοῦ χρόνου λέγων οὕτως αἰσθητοῦ ὄντος σῶμα ἔστι  αἰσθητοῦ ἄρα ὄντος αἴσθησις ἔστι πρότερον οὖν τὸ αἰσθητὸν φύσει.
ἀλλὰ καὶ χρόνῳ τὸ μὲν γὰρ αἰσθητὸν ἀναιρεθὲν συναναιρεῖ τὴν αἴσθησιν αἰσθητοῦ γὰρ ἀναιρεθέντος ἀνῄρηται καὶ τὸ σῶμα  αἰσθητοῦ ἄρα ἀναιρεθέντος ἀνῄρηται καὶ ἡ αἴσθησις.
ἡ δὲ αἴσθησις τὸ αἰσθητὸν οὐ συναναιρεῖ ζῴου γὰρ ἀναιρεθέντος αἴσθησις μὲν ἀναιρεῖται τὸ δὲ αἰσθητὸν ἔσται τοῦτ' ἔστι τὰ στοιχεῖα ἐξ ὧν τὸ ζῷον.
καὶ ὅτι αἴσθησις συνεισάγει τὸ σῶμα τοῦτο δὲ τὸ αἰσθητόν ἐπειδὴ ἡ μὲν αἴσθησις ἅμα τῷ αἰσθητικῷ τοῦτ' ἔστι τῷ ζῴῳ τὸ δὲ αἰσθητὸν πρὸ τοῦ ζῴου ἦν γὰρ πῦρ καὶ ἀὴρ καὶ ὕδωρ καὶ γῆ αἰσθητὰ πρὸ τοῦ τὸ ζῷον γενέσθαι.
ἀλλὰ πρὸς τοῦτο ἔστιν εἰπεῖν ὅτι ὡς στοιχεῖα ἔστιν οὐκ αἰσθητά.
ταύτας δὲ τὰς ἀπορίας ἁπάσας ἐν τῆς Φυσικῇ ἐπιλύεται ὁ Ἀριστοτέλης ἑνὶ λόγῳ λέγων καὶ τὰς μὲν δυνάμεις τῶν δυνάμεων τὰς δὲ ἐνεργείας τῶν ἐνεργειῶν  τοῦτ' ἔστι τὸ δυνάμει πρὸς τὸ δυνάμει παραβλητέον καὶ τὸ ἐνεργείᾳ πρὸς τὸ ἐνεργείᾳ.
ἐνταῦθα δὲ οὐκ ἐπὶ τοῦ αὐτοῦ λαμβάνει τὸ ἐπιστητὸν καὶ τὴν ἐπιστήμην τοῦ γὰρ ἐπιστητοῦ διττοῦ ὄντος τοῦ μὲν δυνάμει τοῦ δὲ ἐνεργείᾳ ἔτι δὲ καὶ τῆς ἐπιστήμης διττῆς οὔσης τῆς μὲν δυνάμει τῆς δὲ ἐνεργείᾳ τὸ μὲν ἐπιστητὸν δυνάμει λαμβάνει ὅπερ πρότερόν ἐστι τοῦ ἐνεργείᾳ τὴν δὲ ἐπιστήμην ἐνεργείᾳ.
διὸ καὶ δοκεῖ πρότερον εἶναι τὸ ἐπιστητὸν ὡς δυνάμει ὂν τῆς ἐπιστήμης ἐνεργείᾳ οὔσης.
ἐὰν δὲ τὸ δυνάμει ἐπιστητὸν  πρὸς τὴν ἐνεργείᾳ ἐπιστήμην παραβάλλωμεν ἅμα τῇ φύσει εὑρεθήσονται.
τὰ δὲ αὐτὰ νοείσθω καὶ ἐπὶ τοῦ αἰσθητοῦ καὶ τῆς αἰσθήσεως.
ἀποροῦσι δέ τινες διὰ τί ἐν μὲν τῇ Φυσικῇ ἀκροάσει ὁ Ἀριστοτέλης ἐπιλύεται τὰς ἀπορίας ταύτας ἐνταῦθα δὲ οὐκ ἐπιλύεται καίτοι τὰς πρὸς τὸ ἀντιστρέφειν λύσας.
καὶ λέγομεν ὅτι ἐπειδὴ τὸ δυνάμει ἐν ὕλῃ φυσικῆς δὲ περὶ ὕλης ζητεῖν καὶ ἡ ψυχὴ γὰρ τὸ δυνάμει ἐπιδέχεται ἐν ὕλῃ γενομένη.
πάλιν ἀποροῦσιν ὅτι διὰ τί ἐπὶ μὲν ἐπιστήμης καὶ ἐπιστητοῦ τὸ ἀπὸ τοῦ χρόνου προέταξε τοῦ ἀπὸ τῆς φύσεως ἐπὶ δὲ αἰσθήσεως καὶ αἰσθητοῦ τὸ ἀπὸ τῆς φύσεως προέταξε τοῦ ἀπὸ τοῦ χρόνου.
καὶ λέγομεν ὅτι βούλεται ὁ Ἀριστοτέλης τὰς ἀρχὰς τῶν ἀποδείξεων σαφεστέρας εἶναι καὶ ἐπὶ μὲν τῆς αἰσθήσεως σαφέστερον τὸ ἀπὸ τῆς φύσεως τοῦ ἀπὸ τοῦ χρόνου πρότερον γὰρ ἡ αἴσθησις τῇ φύσει τῆς ἐπιστήμης συντίκτεται γὰρ ἡ αἴσθησις τῷ ζῴῳ ἡ δὲ ἐπιστήμη ἔσχατον ἐπιγίνεται.
Ἤδη μὲν διέσυρεν ὁ Ἀριστοτέλης τὴν Πλατωνικὴν ὑπογραφὴν τῶν πρός τι τὴν λέγουσαν ὅτι πρός τί ἐστιν ὅσα αὐτὰ ἅπερ ἐστὶν ἑτέρων εἶναι λέγεται διὰ τῶν ἀληθῶν δύο ἰδίων τῶν πρός τι τοῦ τε πρὸς ἀντιστρέφοντα λέγεσθαι καὶ ἅμα τῇ φύσει εἶναι ἐπὶ μὲν ζῴου καὶ κεφαλῆς ὄρνιθος καὶ πτεροῦ πλοίου καὶ πηδαλίου ὡς πρός τι μὲν ὄντων μὴ ἀντιστρεφόντων δέ  ἀλλὰ καὶ ἐπιστήμης καὶ ἐπιστητοῦ καὶ αἰσθήσεως καὶ αἰσθητοῦ ὡς πρός τι μὲν ὄντων μὴ ὄντων δὲ ἅμα τῇ φύσει.
ἀλλὰ τοῦτο μὲν ἐν τῇ Φυσικῇ ἐπιλύεται τὴν μέντοι ὑπογραφὴν τοῦ Πλάτωνος νῦν διορθώσασθαι βούλεται οὐ μόνον γάρ φησίν ὦ Πλάτων κεφαλὴ καὶ ζῷον καὶ πηδάλιον καὶ πλοῖον καὶ πτερὸν καὶ ὄρνις οὐκ ἔστι τῶν πρός τι διὰ τὸ μὴ ἀντιστρέφειν ἀλλ' οὐδὲ εἰ ἀντιστρέψουσι τῶν πρός τί εἰσι τὰ γὰρ πρός τι συμβεβηκότα ταῦτα δὲ οὐσίαι εἰσίν οὐδέποτε δὲ συμβέβηκεν ἡ οὐσία κατὰ φύσιν.
πρόκειται οὖν ἐνταῦθα τῷ Ἀριστοτέλει ἐκβαλεῖν τὴν Πλατωνικὴν ὑπογραφὴν καὶ εἶθ' οὕτως εἰπεῖν τὴν αὐτῷ δοκοῦσαν.
καὶ τεχνικῶς ἀμφότερα ποιεῖ δι' ἑνὸς καὶ τοῦ αὐτοῦ λόγου διὰ μέσου γὰρ ἀπορίας τὴν Πλατωνικὴν ἐκβάλλει καὶ λέγει τὴν αὐτῷ δοκοῦσαν τίθησι γὰρ ἀπορίαν μεταξὺ τῆς Πλατωνικῆς ὑπογραφῆς καὶ τῆς αὐτῷ δοκούσης ἑπομένην μὲν τῇ Πλατωνικῇ ὑπογραφῇ λυομένην δὲ ὑπὸ τῆς αὐτῷ δοκούσης ᾧ δὲ ἄτοπα ἕπεται ἐκεῖνο ἄτοπον ᾧ δὲ οὐχ ἕπεται ἄτοπον τοὐναντίον δὲ καὶ τὰ ἄλλοις ἑπόμενα ἄτοπα διαλύει ἐκεῖνο ἀληθές.
ἔστι δὲ ἡ ἀπορία τοιαύτη τῆς οὐσίας τετραχῶς λεγομένης ἡ γὰρ οὐσία ἢ πρώτη ἢ δευτέρα καὶ καθ' ἕτερον ἢ ὅλη ἢ μέρος πρώτη καὶ ὅλη Σωκράτης πρώτη καὶ μέρος Σωκράτους κεφαλή δευτέρα καὶ ὅλη ἄνθρωπος δευτέρα καὶ μέρος ἀνθρώπου κεφαλή τὰς μὲν τρεῖς οὐ ποιεῖ συμβεβηκότα ἡ Πλατωνικὴ ὑπογραφή τὴν δὲ τετάρτην τοῦτ' ἔστι τὴν δευτέραν καὶ μέρος συμβεβηκὸς ποιεῖ ἡ γὰρ πρώτη καὶ ὅλη οὐκ ἔστι συμβεβηκὸς οὐδὲ πρός τι αὕτη γὰρ ἢ μετὰ προσδιορισμοῦ λαμβάνεται ἢ χωρὶς προσδιορισμοῦ μετὰ προσδιορισμοῦ τὶς ἄνθρωπος χωρὶς προσδιορισμοῦ Σωκράτης οὐδεμία δὲ τῶν πρός τι οὐδὲ γὰρ λέγεται ὁ τὶς ἄνθρωπος τινὸς ἀνθρώπου τὶς ἄνθρωπος τὸ γὰρ τὶς πρὸς τὸ πᾶς οὐ πρὸς τὸ τίς λέγεται.
οὐδὲ ἡ πρώτη καὶ μέρος τῶν πρός τι οὐδὲ γὰρ λέγεται ἡ τὶς χεὶρ τινός τις χεὶρ οὐδὲ ἡ τὶς κεφαλὴ τινός τις κεφαλή ἡ γὰρ τὶς κεφαλὴ πρὸς τὴν καθόλου κεφαλήν οὐ πρὸς τὸ τὶ ζῷον.
οὐδὲ ἡ ἀπροσδιόριστος πρώτη καὶ ὅλη τῶν πρός τί ἐστιν ὁ γὰρ δοῦλος ἢ ἀγρὸς οὐ λέγεται ἀνθρώπου δοῦλος ἢ ἀγρός ἀλλὰ ἀνθρώπου κτῆμα.
οὐδὲ ἡ πρώτη καὶ μέρος τῶν πρός τι ἡ κεφαλὴ γὰρ ἢ ἡ χεὶρ οὐ πάντως Σωκράτους ἢ Πλάτωνος ἄδηλον γὰρ τίνος οὐκοῦν οὐ πρός τι οὐδὲ αὕτη κἂν ἀπροσδιόριστος ᾖ.
ἀλλ' οὐδὲ ἡ δευτέρα καὶ ὅλη τῶν πρός τι οὐδὲ γὰρ λέγεται ὁ βοῦς ἀνθρώπου βοῦς ἀλλὰ ἀνθρώπου κτῆμα.
ἡ μέντοι τετάρτη ἡ δευτέρα καὶ μέρος δύναται τῶν πρός τι εἶναι ἡ γὰρ κεφαλὴ πάντως ζῴου καὶ ἡ χεὶρ πάντως ἀνθρώπου καὶ ζῴου.
δυοῖν οὖν θάτερον ὦ Πλάτων ἀνάγκη δέξασθαί σε ἢ ὅτι κακῶς ἔχει ἡ ὑπογραφή ἢ εἰπεῖν τὴν οὐσίαν συμβεβηκός.
ἀλλ' ἐπειδὴ τὸ δεύτερον ἄτοπον τὸ τὴν οὐσίαν ποιεῖν συμβεβηκός αἱρεῖται τὸ πρῶτον ὅτι κακῶς ἔχει ἡ ὑπογραφή.
καὶ αὕτη μὲν ἡ ἀπορία ἡ ἑπομένη τῇ Πλατωνικῇ ὑπογραφῇ τῶν πρός τι.
λύεται δὲ αὕτη διὰ τοῦ ἀνθορισμοῦ.
ἐφ' οἷς ἀνθορίζεται ὁ Ἀριστοτέλης.
πῶς δὲ ποιεῖ τοῦτο ἡ ἑξῆς θεωρία παραστήσει.
Καταψηφισάμενος ὁ Ἀριστοτέλης τῆς Πλατωνικῆς ὑπογραφῆς τῶν πρός τι διότι τὸ ζῷον καὶ τὴν κεφαλήν πλοῖον καὶ πηδάλιον πτερὸν καὶ ὄρνιθα τῶν πρός τι ἐποίει οὐσίας ὄντα αὐτὸς νῦν ἀνθορίζεται λέγων ὅτι πρός τί ἐστιν οἷς τὸ εἶναι ταὐτόν ἐστι τῷ πρός τί πως ἔχειν τοῦτ' ἔστιν οἷς τὸ εἶναί ἐστιν ἡ πρὸς ἕτερον σχέσις.
καὶ μὴ θαυμάσῃς εἰ τὸ ἕτερον διὰ τοῦ ἑτέρου ὑπογράφει τὴν γὰρ σχέσιν διὰ τῶν ἐχόντων τὴν σχέσιν ὑπογράφει μόνα γὰρ τὰ πρός τι δι' ἀλλήλων ὑπογράφεται ὁ γὰρ εἰδὼς ἓν τῶν πρός τι τὴν οὐσίαν αὐτοῦ οἶδεν ὁ τὴν οὐσίαν αὐτοῦ εἰδὼς τὴν πρὸς ἕτερον αὐτοῦ σχέσιν οἶδεν ὁ ἄρα ἓν τῶν πρός τι εἰδὼς τὴν πρὸς ἕτερον αὐτοῦ σχέσιν οἶδε.
δεῖ δὲ εἰδέναι ταῦτα ὅτι οὐχ ἕπεται τῇ ὑπογραφῇ τὴν οὐσίαν πρός τι ποιεῖν ὡς τῇ Πλατωνικῇ εἵπετο τὴν κεφαλὴν καὶ τὸ ζῷον τῶν πρός τι λέγειν.
τοῦτο οὐχ ἕπεται τῇ Ἀριστοτελικῇ ὑπογραφῇ εἰ γὰρ πρός τί εἰσιν οἷς τὸ εἶναι ἡ πρὸς ἕτερον σχέσις τὰ δὲ πράγματα τὸ εἶναι ἔχει ἐν τῷ καθ' αὑτὸ καὶ οὐκ ἐν τῷ πρὸς ἕτερον λέγεσθαι ἡ κεφαλὴ καὶ τὸ ζῷον οὐ πρός τι ποιεῖ γὰρ ταύτην οὐ κεφαλὴν τὸ οὗ ἐστι κεφαλή  ἀλλὰ μέρος μόνον τὸ γὰρ μέρος καὶ τὸ ὅλον τῶν πρός τι.
συμβέβηκε δὲ τὸ μέρος ἐκεῖνο κεφαλὴν εἶναι τὸ δὲ ὅλον ζῷον.
κατὰ συμβεβηκὸς οὖν ἡ κεφαλὴ καὶ τὸ ζῷον τῶν πρός τι ὡς μέρος γὰρ καὶ ὅλον καὶ οὐχ ὡς κεφαλὴ καὶ ζῷον.
καὶ ταῦτα μὲν ἡμεῖς προληπτικώτερον.
ὁ μέντοι Ἀριστοτέλης πορίσματα συνάγει ἐκ τῶν προαποδεδειγμένων εἰ γὰρ πρός τι φησίν ἐστὶν οἷς τὸ εἶναί ἐστιν ἡ πρὸς ἕτερον σχέσις τρία ταῦτα ἕπεται πορίσματα οὐκ ἔστι γὰρ ἐπὶ τῶν πρός τι τὸ μὲν εἰδέναι τὸ δὲ ἀγνοεῖν οἷον ἐὰν οἶδα τὸν πατέρα ὡς πατέρα οἶδα καὶ τὸν υἱὸν ὡς υἱὸν καὶ τὸ ἀνάπαλιν οὐ γὰρ δυνατὸν εἰδέναι μὲν τὸν πατέρα ὡς πατέρα τὸν δὲ υἱὸν ὡς υἱὸν ἀγνοεῖν εἰ γὰρ τοῦτο δυνατόν ἔξεστί μοι τὴν ὕλην τὴν χειρίστην πασῶν ὡς τρύγα καλλίονα εἰπεῖν μὴ ἀπαιτουμένῳ εἰπεῖν τίνος ἐστὶ καλλίων.
τοῦτο πρῶτον.
δεύτερον δὲ ὅτι ἐπὶ τῶν πρός τι οὐκ ἔστι τὸ μὲν ἀκριβῶς εἰδέναι τὸ δὲ παχυμερῶς μὴ ἵνα τὸν μὲν πατέρα οἶδέ τις ἀκριβῶς τὸν δὲ υἱὸν παχυμερῶς.
τρίτον οὐκ ἔστιν ἐπὶ τῶν πρός τι τὸ μὲν εἰδέναι κατὰ τὸν καθόλου λόγον τὸ δὲ κατὰ τὸν ἐπὶ μέρους ἀλλ' ἢ ἀμφότερα κατὰ τὸν καθόλου ἢ ἀμφότερα κατὰ τὸν ἐπὶ μέρους ὡς ἐπὶ διπλασίου καὶ ἡμίσεος μὴ ἵνα τὸ μὲν διπλάσιον οἶδας κατὰ τὸν καθόλου λόγον ὅτι διπλάσιόν ἐστι τὸ ἔχον ἥμισυ οἷον ἐὰν ᾖ τὸ δὲ ἥμισυ ἵνα οἶδας κατὰ τὸν ἐπὶ μέρους λόγον ὡς δεύτερον ἢ τέταρτον.
τούτων οὕτως προληφθέντων ἡ κεφαλὴ καὶ τὸ ζῷον οὔκ εἰσι τῶν πρός τι εἰ γὰρ οὐκ ἔστιν ἐπὶ τῶν πρός τι τὸ μὲν εἰδέναι τὸ δὲ ἀγνοεῖν τὴν δὲ κεφαλὴν δύναμαι εἰδέναι ἀγνουμένου οὗ ἐστι κεφαλὴ διὰ τὸ ἐγκεκαλύφθαι τὸ λοιπὸν σῶμα ὃ πέπονθεν Ἠλέκτρα ἐπὶ τοῦ Ὀρέστου.
καὶ τὸ αὐτὸ ἔστιν εἰπεῖν ἐπὶ τοῦ προτείνοντος τὴν χεῖρα ἐγκεκαλυμμένου δὲ τὸ λοιπὸν σῶμα.
τινὲς πρὸς τοῦτό φασιν ὅτι εἰ μὴ οἶδα τίνος ἐστὶν ἡ κεφαλή οὐδὲ εἰ κεφαλή ἐστιν οἶδα κακῶς λέγοντες τὴν γὰρ κεφαλὴν γινώσκομεν ἀπὸ μεγέθους σχήματος τριχῶν κἂν μὴ ᾖ τὸ λοιπὸν σῶμα.
ἄλλοι φασὶ ὅτι ναί οἶδα καὶ τίνος ἐστὶ κεφαλή οἶδα γὰρ ὅτι ἀνθρώπου.
πρὸς οὕς φαμεν ὅτι τὸ λῆμμα οὐχ οὕτως ἔχει ἵνα τὸ μὲν οἶδας ὡς μερικὸν τὸ δὲ ὡς καθόλου τὸ δὲ λέγειν ὅτι ἐὰν ἴδω κεφαλήν οἶδα καὶ τίνος ἐστίν ἀνθρώπου γάρ καθολικόν ἐστι καὶ μερικόν διότι ἡ ὁρωμένη κεφαλὴ μερικὴ ὁ δὲ ἄνθρωπος καθόλου.
Ἀπορεῖ δὲ ὁ Ἀλέξανδρος πρὸς ταῦτα ὅτι παρὰ θύρας προῆλθεν ἡ λύσις τῆς ἀπορίας ἠπορήθη γὰρ ἐπὶ τῆς ἁπλῶς κεφαλῆς λέλεκται δὲ ἐπὶ τῆς τινὸς κεφαλῆς ἀνωτέρω γὰρ ἐλέγετο ὅτι ἡ κεφαλὴ ζῴου κεφαλή νῦν δὲ ἐπὶ τῆς ὁρωμένης κεφαλῆς λέλυται ἥτις ἐστὶν ἐπὶ μέρους ἡ γὰρ καθόλου κεφαλὴ ἀόρατος.
διὸ αὐτὸς λέγει λύσιν ἄλλην φησὶ γὰρ ὅτι συλλέλυταί μοι καὶ τὸ πρῶτον ὃ ἐπὶ τῆς ὁρωμένης κεφαλῆς λέλυται ἥτις ἐστὶν ἐπὶ μέρους εἰ γὰρ ἡ τὶς κεφαλὴ μή ἐστι τῶν πρός τι οὐδὲ ἡ ἁπλῶς κεφαλὴ τῶν πρός τι  καὶ εἰ ἡ ἁπλῶς κεφαλὴ οὐκ ἔστι τῶν πρός τι οὐδὲ ἡ τὶς κεφαλὴ διὰ τὴν αὐτὴν αἰτίαν.
καί φαμεν ἡμεῖς πρὸς τὸν Ἀλέξανδρον ὅτι ὅσον ἀπὸ λύσεώς σου οὐκ ἔσται ἓν σημαινόμενον τῶν πρός τι τὸ διὰ τὴν πρὸς τὸ γένος ἀναφοράν ὃ ἀνωτέρω ἡμῖν δέδεικται δυνατὸν γὰρ τῷ μὲν μερικῷ μὴ ὑπάρχειν τῷ δὲ καθόλου ὑπάρχειν οἷον ἡ τὶς γραμματική μὴ οὖσα τῶν πρός τι δι' ἑαυτήν διὰ τὸ γένος τῶν πρός τι λέγεται εἶναι.
τί οὖν ἄτοπον τὴν τινὰ μὲν κεφαλὴν μὴ εἶναι τῶν πρός τι τὴν δὲ καθόλου τῶν πρός τι εἶναι οἱ περὶ Ἀμμώνιον δέ φασιν ὅτι οὐδὲ ἐπὶ τῆς ἁπλῶς δυνατὸν εἰπεῖν τίνος ἐστὶ κεφαλὴ ἐπὶ τῶν ὁμοίων ζῴων λύκου καὶ κυνός φάττης καὶ περιστερᾶς ἄδηλον γὰρ τίνος διὰ τὴν πολλὴν ὁμοιότητα.
καὶ ταῦτα μὲν ἐν τούτοις.
Ὁ μέντοι κριτικώτατος Συριανός φησιν ὅτι οὐδὲν διαφέρει ἡ πρώτη ὑπογραφὴ δευτέρας ἀλλ' ἢ ἐξήγησίς ἐστιν ἑτέρα τῆς ἑτέρας διὰ τί γὰρ τὰ πρός τι ὅσα αὐτὰ ἅπερ ἐστὶν ἑτέρων εἶναι λέγεται ἐπειδὴ τὸ εἶναι ἔχει ἐν τῇ πρὸς ἕτερον σχέσει.
καὶ διὰ τί ἃ τὸ εἶναι ἔχει ἐν τῇ πρὸς ἕτερον σχέσει ἐπειδὴ αὐτὰ ἅπερ ἐστὶν ἑτέρων εἶναι λέγεται.
ἀλλ' εἰ ἄρα σαφεστέρα ἡ Πλατωνική ἐπειδὴ πρόσκειται τὸ λέγεται ἀσαφεστέρα δὲ ἡ Ἀριστοτελική.
ἐπ' ἀμφοτέρων τῶν ὅρων ληπτέον τῆς Πλατωνικῆς καὶ τῆς Ἀριστοτελικῆς ἢ ἐπὶ ἑνὸς ὅρου τὸ λέγεται ἐπὶ δὲ τῆς Ἀριστοτελικῆς οὐχ οὕτως οἷον πρός τί ἐστιν ὅσα αὐτὰ ἅπερ ἐστὶν ἑτέρων εἶναι λέγεται ἵνα λαμβάνῃς ἐπὶ ἑνὸς ὅρου οἷον κεφαλῆς καὶ ζῴου τὴν μὲν κεφαλὴν τυχὸν τινὸς λαμβάνεις οὐκέτι δὲ καὶ τὸ πρὸς ὃ λέγεται ἀξιοῖς πρὸς τὴν κεφαλὴν λέγεσθαι.
εἰ δὲ τὸ λέγεται ἐπὶ τῶν δύο ὅρων νοηθῇ ἔχουσα ἡ ὑπογραφὴ τοῦ Πλάτωνος οὐχ ἕπεται αὐτῇ οὐδὲν ἄτοπον.
ἀλλὰ καὶ τῇ Ἀριστοτελικῇ ἄτοπον ἕπεται ὑπογραφῇ εἰ ἐπὶ ἑνὸς ὅρου ληφθείη μόνον ἡ ἀπόδοσις.
οὐδὲν δέ φησιν ὁ Ἀριστοτέλης ὅτι φαύλη πάντῃ ἡ ὑπογραφὴ τοῦ Πλάτωνος μέλλων γὰρ ἀνθορίζεσθαί φησιν οὕτως εἰ μὲν οὖν ἱκανῶς ἔχει ὁ τῶν πρός τι ὁρισμός ἢ χαλεπὸν ἢ ἀδύνατον λῦσαι τὴν ἀπορίαν ἐὰν γὰρ καλῶς ἔχῃ φησίν ἡ Πλατωνικὴ ὑπογραφὴ καὶ καθ' αὑτὴν γένηται ἡ ἀπόδοσις ὡς ἐπὶ ὅλου καὶ μέρους χαλεπὴ μὲν ἡ λύσις οὐκ ἀδύνατος δὲ διὰ τοὺς προσδιορισμοὺς δι' αὑτοὺς χαλεπούς τὸ καθ' αὑτὸ καὶ οὐ καθ' αὑτό εἰ δὲ κατὰ συμβεβηκὸς γένηται ἡ ἀπόδοσις ἵνα ἡ κεφαλὴ ὡς κεφαλὴ τοῦ ζῴου ὡς ζῴου εἴη κεφαλή ἀδύνατον λῦσαι τὴν ἀπορίαν.
διὸ καὶ εὐγνωμόνως ἐπάγει λέγων ὅτι οὐ δεῖ περὶ τῶν τοιούτων προπετῶς ἀποφαίνεσθαι καὶ κατατρέχειν τῶν παλαιῶν μὴ πολλὰ ἐπεσκεμμένον ἄμεινον γὰρ τεχνικῶς ἀπορεῖν ἢ ψευδῶς λύειν ἐνιαχοῦ γὰρ καὶ μέχρι τῆς ἀπορίας δεῖ ἵστασθαι καὶ μὴ βιάζεσθαι πάντως λέγειν λύσιν.
ἀλλ' ἵνα μή τις εἴπῃ ὅτι ματαιοπονοῦμεν ἀποροῦντες καὶ μὴ ἐπιλυόμενοι οὐδὲ αὐτό φησι τὸ διαπορεῖν καθ' αὑτὸ ἄχρηστον ἡ γὰρ ἀπορία ὁδός ἐστιν εἰς εὐπορίαν δριμυτέραν καὶ πλατυτέραν ποιοῦσα τὴν ψυχὴν πρὸς ὑποδοχὴν πλειόνων ὡς ἐπὶ τῶν πυρεκβόλων λίθων τῶν διὰ τῆς παρατρίψεως φῶς ἀφιέντων καὶ ἡ ψυχὴ γὰρ θλιβομένη διὰ τῶν ἐφ' ἑκάτερα κινήσεων καὶ ἐπιχειρήσεων ἀπογεννᾷ τὸ τῆς ἀληθείας φῶς τὸ γὰρ μηδὲ ὅλως ἀπορεῖν ἢ θεοῦ τοῦ πάντα εἰδότος ἢ λίθου τοῦ μηδὲν εἰδότος.
ταῦτα περὶ τῶν πρός τι.
ἐν οἷς καὶ ἡ παροῦσα πρᾶξις.
Ποιότητα δὲ λέγω καθ' ἣν ποιοί τινες λέγονται.
Τέσσαρα δὲ κεφάλαια τῆς παρούσης κατηγορίας δεῖ προλαβεῖν πρῶτον μὲν τὴν τάξιν τῆς ποιότητος τὴν πρὸς τὰς λοιπὰς κατηγορίας δεύτερον τὴν αἰτίαν τῆς ἐπιγραφῆς τρίτον τὴν διαίρεσιν αὐτῆς τέταρτον τὴν τάξιν τῶν διαιρεθέντων εἰδῶν ὧν ἡ παροῦσα πρᾶξις δύο τὰ πρῶτα παραδίδωσι τὴν τάξιν καὶ τὴν ἐπιγραφήν.
διὰ τί τοίνυν τετάρτην εἴληφε τάξιν μετὰ τὴν οὐσίαν καὶ τὸ ποσὸν καὶ τὰ πρός τι καὶ λέγομεν τούτου πέντε αἰτίας.
πρώτην μέν αὕτη μόνη ἔλειπεν ἐν ταῖς ἁπλαῖς κατηγορίαις καὶ ἔδει περὶ ταύτης μετ' ἐκείνας διαλαβεῖν.
δευτέρα αἰτία ὅτι ἐδεήθη τῶν πρός τι ἡ ποιότης ἐν οἰκείᾳ ἐπιγραφῇ αὐτῆς προσεχῶς δὲ περὶ τῶν πρός τι διελεγόμεθα εἰκότως μετὰ τὰ πρός τι περὶ αὐτῆς διαλέγεται ἐπιγέγραπται γὰρ Περὶ ποιοῦ καὶ ποιότητος ἅπερ εἰσὶ τῶν πρός τι ἡ γὰρ ποιότης πεποιωμένου ποιότης καὶ τὸ πεποιωμένον ποιότητι πεποιωμένον.
πῶς δὲ τῶν πρός τι ἡ ποιότης νοηθείη ἐν τοῖς ἑξῆς ῥηθήσεται.
διὸ καὶ νόμῳ τῶν πρός τι δι' ἀλλήλων αὐτὰ ὑπογράφει τὸ ποιὸν διὰ τῆς ποιότητος καὶ τὴν ποιότητα διὰ τοῦ ποιοῦ μόνων γὰρ τῶν πρός τι ἴδιον τὸ δι' ἀλλήλων ὑπογράφεσθαι.
τρίτη αἰτία ὅτι ἔδει λοιπὸν καὶ περὶ τῆς ποιότητος διαλαβεῖν μετὰ τρεῖς κατηγορίας διὰ τοὺς λέγοντας μὴ εἶναι φύσει τὰς ποιότητας ἀλλὰ τῇ θέσει τῶν ἀτόμων ἕπεσθαι κατὰ τοὺς λέγοντας νόμῳ γλυκύ νόμῳ πικρόν.
τετάρτη αἰτία ὅτι ἔδει περὶ ποιότητος διαλαβεῖν ὡς ἐπειγούσης τῆς ζητήσεως διὰ τοὺς λέγοντας μὴ εἶναι καθ' αὑτὰς τὰς ποιότητας ἀλλ' ἐν τῇ πρὸς ἕτερον σχέσει τὸ εἶναι ἔχειν τὸ γὰρ μέλι οὐ καθ' αὑτὸ γλυκύ φασίν ἀλλὰ πρὸς τὸν ὑγιαίνοντα  τὸ πῦρ οὐ καθ' αὑτὸ θερμόν οὐ γὰρ πᾶσι θερμόν οὐ δήπου γὰρ καὶ τῇ σαλαμάνδρᾳ οὐδὲ ὁ ἥλιος πᾶσι φωτεινός ταῖς γὰρ νυκτερίσι σκοτεινὸς δοκεῖ εἶναι.
πέμπτη αἰτία ὅτι ἔδει καὶ περὶ τῆς ποιότητος συντόμως διαλαβεῖν δι' Ἀντισθένην καὶ τοὺς περὶ αὐτὸν λέγοντας ἄνθρωπον ὁρῶ ἀνθρωπότητα δὲ οὐχ ὁρῶ ὡς ἀναιροῦντας τὴν ἁπλῶς ποιότητα.
ἐν οἷς τὸ πρῶτον κεφάλαιον.
Δεύτερον δὲ κεφάλαιον ἡ αἰτία τῆς ἐπιγραφῆς διὰ τί Περὶ ποιοῦ καὶ ποιότητος ἐπέγραψεν ἐνταῦθα μόνον ἐπὶ ἄλλων δὲ οὐχ οὕτως ἐπέγραψεν οἷον Περὶ οὐσίας καὶ οὐσιότητος καὶ Περὶ ποσοῦ καὶ ποσότητος.
καὶ λέγομεν ὅτι ἡ ποιότης δι' ἑαυτὴν ἐπιγέγραπται οὕτως αἱ δὲ ἄλλαι οὐ δι' ἑαυτὰς ἀλλὰ διὰ τὴν ποιότητα καὶ ἡ οὐσιότης γὰρ καὶ ἡ ποσότης ποιότης ἐπειδὴ πᾶς χαρακτὴρ ποιότητος.
δεῖ δὲ εἰδέναι ὅτι τρία σημαίνει τὸ ποιὸν παρὰ τῷ Ἀριστοτέλει τὴν ποιότητα αὐτήν τὴν κατηγορίαν ὅτε λέγει ὅτι ὑπάρχει τῷ ποιῷ τὸ ἐπιδέχεσθαι τὸ μᾶλλον καὶ τὸ ἧττον καὶ τὰ ἐναντία ἀλλὰ καὶ τὸ δεδεγμένον τοῦτ' ἔστι τὸ πεποιωμένον ὅτε λέγει ποιότητα λέγω καθ' ἣν ποιοί τινες λέγονται τὸ γὰρ ποιὸν τὸ δεδεγμένον σημαίνει τὸν χαρακτῆρα ἔστι γὰρ ἐν ἑκάστῃ κατηγορίᾳ χαρακτήρ πᾶς δὲ χαρακτὴρ ποιότητος ἴδιον ἢ τὸ συναμφότερον ὅτε καὶ τῶν πρός τι εἰ μὴ γὰρ τὰ ἀμφότερά τις νοήσει τὸ δεδεγμένον τοῦτ' ἔστι τὸ πεποιωμένον ἅμα τῇ ποιότητι οὐ δύναται εἰπεῖν αὐτὰ τῶν πρός τι.
ἐφ' οἷς καὶ ἀποροῦσιν ὅτι διὰ τί ἐν τῇ ἐπιγραφῇ τὸ ποιὸν τῆς ποιότητος προέταξε.
καὶ λέγομεν ὅτι ὡς σαφέστερον σαφέστερον γὰρ τὸ δεδεγμένον αὐτῆς τῆς ποιότητος.
πάλιν ἀποροῦσι διὰ τί ἐν ταῖς ὑπογραφαῖς προέταξε τὴν ὑπογραφὴν τῆς ποιότητος τῆς ὑπογραφῆς τοῦ ποιοῦ.
καὶ λέγομεν ὅτι εὐλόγως σαφεστέρα γὰρ ἡ ὑπογραφὴ τῆς ποιότητος ὡς ἐκ τοῦ πεποιωμένου γενομένη τῆς ὑπογραφῆς τοῦ ποιοῦ ἐκ τῆς ποιότητος γενομένης ἀσαφεστέρας οὔσης.
ἔστι δὲ καὶ ἄλλη τις ἀπορία ἐπειδὴ ἀνωτέρω ἐλέγομεν ἐπὶ τῶν πρός τι μὴ εἶναι μετέχον καὶ μετεχόμενον ἐπειδὴ τὰ πρός τι ἀντίκειται ἀλλήλοις πῶς λέγομεν ἐπὶ ποιότητος πρός τι ἐπειδὴ ἡ ποιότης πεποιωμένου ποιότης καὶ τὸ ἀνάπαλιν μετέχει γὰρ τὸ πεποιωμένον τῆς ποιότητος.
ἔστι δὲ καὶ ἡ λύσις αὕτη ὅτι οὔτε ἡ ποιότης ποτὲ κυρίως πρός τι καθ' αὑτὸ γάρ οὔτε τὸ δεδεγμένον ἀλλὰ κυρίως πρός τι ἐπὶ ποιότητος οἷον ἡ λεύκανσις ἡ μέλανσις ὡς σχέσις δύο πραγμάτων οὖσα μία γὰρ ἡ σχέσις τῶν πρός τι ὡς εἶναι τρία λευκότητα λελευκωμένον λεύκανσιν.
καὶ οὕτως ἐπὶ πάσης ποιότητος ἀναλόγως καὶ παντὸς πράγματος.
καὶ ἄλλως λυτέον ὅτι τὸ μέσον ἡ λεύκανσις ἡ θέρμανσις αὐτὸ τὸ πρός τί ἐστι τὸ ἐκφωνούμενον αὐτὸς ὁ χαρακτὴρ τοῦ πρός τι καὶ ἡ ποιότης  τὰ δὲ ἄκρα οἷον τὸ θερμαῖνον καὶ τὸ θερμαινόμενον τὰ πρός τί εἰσι τὰ πεπονθότα τὴν σχέσιν καὶ πληθυντικῶς ἐκφωνούμενα.
οὐκ ἐπὶ πάντων δὲ κεῖνται τὰ ὀνόματα.
ταῦτα ἔχει ἡ πρᾶξις.
Ποιότητα δὲ λέγω καθ' ἣν ποιοί τινες λέγονται.
Τρίτον κεφάλαιον τῶν προτεθέντων εἰπεῖν τὴν διαίρεσιν τῆς ποιότητος.
ἀλλ' ἵνα γνῶμεν τὴν διαίρεσιν τρία τινὰ αὐτῆς προλάβωμεν τὴν ἀπαρίθμησιν τῶν εἰδῶν τὴν ψιλὴν καὶ τὴν ὑπογραφὴν αὐτῶν ἑκάστου καὶ τὴν διαφοράν.
καὶ ἀρκτέον ἀπὸ τοῦ πρώτου.
τέσσαρα τοίνυν εἴδη ποιότητος κατὰ συζυγίας προφερόμενα ἕξις καὶ διάθεσις δύναμις καὶ ἀδυναμία παθητικὴ ποιότης καὶ πάθος σχῆμα καὶ μορφή.
τέσσαρα δὲ καὶ οὐχὶ ὀκτώ εἰσι τὰ εἴδη αὐτῆς διότι κατὰ συζυγίας ταῦτα προφερόμενα τῷ μᾶλλον καὶ ἧττον διαφέρουσι τὸ δὲ μᾶλλον καὶ ἧττον εἴδους ἐξαλλαγὴν οὐ ποιεῖ ἕξις γὰρ καὶ διάθεσις τῷ μονιμωτέρῳ καὶ ὀλιγοχρονιωτέρῳ διαφέρουσι δύναμις δὲ καὶ ἀδυναμία τῷ εὐκόλῳ καὶ δυσκόλῳ.
παθητικὴ δὲ ποιότης καὶ πάθος διαφέρουσιν ὅτι παγιούμενον τὸ πάθος εἰς παθητικὴν ποιότητα μεταβάλλει.
ἀλλὰ καὶ σχῆμα καὶ μορφὴ τῷ μᾶλλον καὶ ἧττον διαφέρουσι τὸ γὰρ σχῆμα περὶ τὰ κατ' ἐπίνοιαν λαμβάνεται οἷον τρίγωνον ἢ τετράγωνον ἡ μορφὴ ἐπὶ τῶν φυσικῶν εἰκόνες δὲ τὰ ἐπινοήματα τῶν φυσικῶν καὶ διὰ τοῦτο  ὑφειμέναι εἰσὶν αἱ εἰκόνες τῶν ὧν εἰσιν εἰκόνες.
καὶ Ἀριστοτέλης δὲ τὴν μορφὴν ἐπὶ τῶν φυσικῶν οἶδε λέγων σχῆμά τε καὶ ἡ περὶ ἕκαστον ὑπάρχουσα μορφή διὰ τοῦ ἕκαστον τὸ φυσικὸν αἰνιττόμενος.
καὶ ταῦτα μὲν περὶ τούτων.
Ἐφ' οἷς τὰς ὑπογραφὰς αὐτῶν λεκτέον.
ἕξις τοίνυν ἐστὶ ποιότης δυσαπόβλητος τελειωτικὴ ἢ κακωτικὴ τοῦ ὑποκειμένου τελειωτικὴ μὲν ὡς ἐπιστήμη καὶ ἀρετὴ καὶ ἡ τῶν πεντάθλων ὑγίεια κακωτικὴ δὲ ὡς λῃστρική ἑκτικὸς πυρετός.
διάθεσις δέ ἐστιν ἡ εἰς ἕξιν ὁδός.
δύναμις δέ ἐστιν ἐπιτηδειότητος προκοπή ἀδυναμία δὲ ἡ δυσκολία καθώς φαμεν τὸν νωθῆ ἀδυνάτως ἔχειν πρὸς γεωμετρίας μάθησιν.
καὶ αὕτη δὲ ἡ ἀδυναμία ἤγουν δυσκολία καὶ ἡ δύναμις ἤγουν ἡ εὐκολία ἤτοι ἐπιτηδειότητος προκοπή ὑπὸ τὴν ποιότητα ἀνάγονται ὡς κράσει ἑπόμεναι ὅθεν καὶ ἐπιτηδειότητα προκοπῆς τὴν δύναμιν λέγουσιν ὡς τῆς κράσεως εἴ τινι ἕπεται ἐπὶ τὸ βέλτιον προκοψάσης ἡ γὰρ ἁπλῶς δύναμις ἤγουν τὸ δύνασθαι καὶ ἡ ἀδυναμία ταῦτα παντὶ ἀνθρώπῳ ἕπεται ἐπειδὴ πᾶς ἄνθρωπος πρὸς πᾶσαν τέχνην καὶ ἐπιστήμην ἐπιτηδείως ἔχει ἀδυναμίαν δὲ πάλιν πᾶς ἄνθρωπος ἔχει τοῦ ἵπτασθαι.
διὸ ταῦτα πᾶσιν ἁπλῶς ὑπάρχοντα ἀνθρώποις ὡς νοῦ καὶ ἐπιστήμης δεκτικοῖς οὖσιν οὐσίαι εἰσί τὸ γὰρ νοῦ καὶ ἐπιστήμης δεκτικὸν οὐσία τοῦ ἀνθρώπου.
τὸ δὲ ἄλλο σημαινόμενον τὸ τῆς δυνάμεως καὶ ἀδυναμίας ὡς μὴ πᾶσιν ὑπάρχον  ὑπὸ τὴν ποιότητα ἀνάγεται ὡς κράσει ἑπόμενον.
παθητικὴ δὲ ποιότης ἐστὶν ἡ πάθει τινὶ συνεζευγμένη.
τριττὴ δὲ αὕτη ἢ γὰρ πάθος ἐμποιεῖ ἐν ἡμῖν ἀπὸ πάθους δὲ οὐκ ἐγένετο ὡς ἡ θερμότης τοῦ πυρός  ἢ ἀπὸ πάθους μὲν ἐγένετο πάθος δὲ οὐ ποιεῖ ὡς τὰ χρώματα ταῦτα γὰρ ἀπὸ πάθους ὄντα τῆς κράσεως ἐν ἡμῖν πάθος οὐ ποιοῦσι παρώνυμον ἑαυτοῖς οὐδὲ γὰρ λευκαίνουσιν ἡμᾶς ὁρώμενα τὰ λευκὰ χρώματα ἢ μελαίνουσι τὰ μέλαινα ὡς θερμαίνουσι τὰ θερμὰ πάθος ἐμποιοῦντα παρώνυμον ἑαυτοῖς εἰ γὰρ καὶ συγκρίνουσι μὲν τὰ μέλαινα τὴν ὁρῶσαν ὄψιν διακρίνουσι δὲ τὰ λευκά ἀλλὰ παρώνυμον πάθος ἑαυτοῖς οὐ ποιοῦσιν ὥσπερ ἐλέγομεν τὸ θερμὸν θερμαίνειν καὶ τὸ γλυκὺ γλυκαίνειν.
ἄλλο τρίτον εἶδος τῆς παθητικῆς ποιότητος τὸ καὶ ἀπὸ πάθους γινόμενον καὶ πάθος ποιοῦν ὡς ἡ τοῦ ζωμοῦ γλυκύτης αὕτη γὰρ καὶ ἀπὸ πάθους ἐγένετο τῆς καρυκείας καὶ πάθος ἐμποιεῖ τῇ γεύσει.
πάθος δέ ἐστιν ἡ εἰς παθητικὴν ποιότητα ὁδός.
ἰστέον δὲ ὅτι παθητικὴν ποιότητα ἀπὸ πάθους γινομένην ἐκείνην βούλεται ὁ Ἀριστοτέλης εἶναι ἥτις συμβαίνει τοῖς σώμασι καὶ πάλιν ἀποσυμβαίνει τοῦ κατὰ τὴν οὐσίαν λόγου τοῦ προτέρου εἴδους αὐτοῦ τοῦ ὑποκειμένου σώματος τοῦ πάσχοντος ἀτρέπτου μένοντος καὶ φυλαττομένου οἷον ὡς ἐπὶ λίθου λευκαινομένου ἢ μελαινομένου ἢ ἀνθρώπου αὐτὸ τοῦτο πάσχοντος ἡ γὰρ τῶν τοιούτων λευκότης ἢ μελανία ἢ ἄλλο ὁποιονοῦν χρῶμα οὕτω συμβαῖνον αὐτοῖς οὐ ποιεῖ ἐν ἡμῖν ἢ ἐν ἄλλοις σώμασι παρώνυμον ἑαυτῷ πάθος εἰ γὰρ ποιήσει ὑπὸ ἄλλο εἶδος πεσεῖται τῆς ποιότητος τὸ πρῶτον οὐ γὰρ παθητικὴ ποιότης ἀπὸ πάθους γινομένη ἡ γλυκύτης τοῦ μέλιτος καὶ ἡ λευκότης τῆς χιόνος ἢ τοῦ ψιμυθίου ταῦτα γὰρ οὐσίαι αὐτῶν εἰσι καὶ οὐκ ἐπιγίνονται ἄλλοις σώμασιν ἄτρεπτον φυλάξασι τὸ οἰκεῖον εἶδος ὡς ἄνθρωπος λευκαινόμενος ἢ μελαινόμενος καὶ φυλάττων τὸ ἀνθρώπειον εἶδος ἡ γὰρ γλυκύτης τοῦ μέλιτος καὶ ἡ λευκότης τῆς χιόνος εἴδη ὄντα οὐ γίνονται καὶ ἀπογίνονται χωρὶς φθορᾶς τοῦ ὑποκειμένου ὡς ἡ λευκότης τοῦ κηροῦ.
σχῆμα δὲ ἡ τοῦ παντὸς ὄγκου ἀποπεράτωσις οἷον ῥινὸς ἢ ὠτὸς ἢ χείλους μορφὴ δὲ ἡ τοῦ ὅλου εἴδους ἀποπεράτωσις ὅλου εἰ τύχοι τοῦ προσώπου ἢ ὅλου ἀνθρώπου.
αὗταί εἰσιν αὐτῶν αἱ ὑπογραφαί.
Ἐφ' οἷς εἴπωμεν καὶ τὰς διαφορὰς αὐτῶν.
διαφέρει τοίνυν ἡ δύναμις καὶ ἀδυναμία τῶν λοιπῶν εἰδῶν ὅτι ταῦτα μὲν δυνάμει ἐκεῖνα δὲ ἐνεργείᾳ.
ἐν δὲ τοῖς ἐνεργείᾳ σχῆμα καὶ μορφὴ διαφέρει τῶν λοιπῶν δύο ὅτι τὰ μὲν ἐπιπολῆς τὰ δὲ ἐν βάθει διὰ βάθους γὰρ ἡ ἕξις καὶ ἡ παθητικὴ ποιότης.
ἐν δὲ τοῖς διὰ βάθους διαφέρει παθητικῆς ποιότητος ἡ ἕξις τῆς ἀπὸ πάθους μὲν γινομένης μὴ μέντοι πάθος ποιούσης ὅτι καὶ αὕτη ἐπιπολῆς ἡ δὲ διὰ βάθους ἡ ἕξις φημί τῆς πάθος ἐμποιούσης οὐ μὴν ἀπὸ πάθους γεγενημένης διαφέρει ὅτι ἡ μὲν πρὸς τὸ ἐν ᾧ ὑπάρχει ὑποκείμενον τὴν ψυχήν λέγεται ἡ ἕξις ἡ δὲ πρὸς τὸ περὶ ὃ ἐνεργεῖ ἐν ἄλλῳ γὰρ ποιεῖ τὸ πάθος ἡ θερμότης ἐν ἄλλῳ αὐτὴ οὖσα ὑποκειμένῳ.
τῆς δὲ ἀπὸ πάθους γεγενημένης καὶ πάθος ἐμποιούσης διαφέρει ἡ ἕξις ὅτι ἡ μὲν μᾶλλον ἅπτεται τῆς οὐσίας ἡ ἕξις ἡ δὲ οὐχ οὕτως.
αὗται αὐτῶν καὶ αἱ διαφοραί.
Ἐφ' οἷς εἴπωμεν καὶ τὴν διαίρεσιν τῆς ποιότητος  ἡ ποιότης ἢ δυνάμει καὶ ποιεῖ δύναμιν καὶ ἀδυναμίαν ἢ ἐνεργείᾳ καὶ ἐπιπολῆς καὶ ποιεῖ σχῆμα καὶ μορφὴν καὶ τὰ περὶ τὴν ἐπιφάνειαν χρώματα ἢ διὰ βάθους.
καὶ εἰ διὰ βάθους ἢ ἅπτεται τῆς οὐσίας ἢ οὐχ ἅπτεται.
καὶ εἰ μὴ ἅπτεται ποιεῖ τὴν παθητικὴν ποιότητα τὴν ἀπὸ πάθους γινομένην καὶ πάθος μὴ ποιοῦσαν.
εἰ δὲ ἅπτεται τῆς οὐσίας ἢ πρὸς τὸ περὶ ὃ ἐνεργεῖ καὶ ποιεῖ τὴν παθητικὴν ποιότητα τὴν ἀπὸ πάθους μὲν μὴ γινομένην πάθος δὲ ποιοῦσαν ἢ πρὸς τὸ ἐν ᾧ ὑπάρχει ὑποκείμενον καὶ ποιεῖ τὴν ἕξιν.
ἢ μᾶλλον ἅπτεται τῆς οὐσίας καὶ ποιεῖ πάλιν τὴν ἕξιν ἢ ἧττον καὶ ποιεῖ τὴν παθητικὴν ποιότητα τὴν ἀπὸ πάθους γινομένην καὶ πάθος ἐμποιοῦσαν.
καὶ ταῦτα μὲν περὶ τούτου.
Ἐφ' οἷς εἴπωμεν τὸ τέταρτον κεφάλαιον τὸ περὶ τῆς τάξεως αὐτῶν.
δεῖ εἰδέναι ὅτι πρώτη ἡ ἕξις τῶν λοιπῶν ὡς ἐν ποιότητι οὐσία δευτέρα δὲ ἡ δύναμις ὡς καὶ αὐτῆς τῆς ἕξεως ὀφείλουσα προηγεῖσθαι τῷ χρόνῳ εἴ γε διὰ τοῦ δύνασθαί τινα εὐκόλως ἔχειν πρὸς γραμματικὴν ἐν ἕξει ταύτης γίνεται εἰ μὴ ὅτι τὰ τέλεια τῶν ἀτελῶν ἔδει προηγεῖσθαι τελειοτέρα δὲ ἡ ἕξις τῆς δυνάμεως.
παθητικὴ δὲ ποιότης σχήματος καὶ μορφῆς προηγεῖται ὅτι αὐτὴ μὲν ἅπτεται τῆς οὐσίας σχῆμα δὲ καὶ μορφὴ οὐχ ἅπτεται τῆς οὐσίας.
Ποιότητα δὲ λέγω καθ' ἣν ποιοί τινες λέγονται.
Ἐπιγράψας ὁ Ἀριστοτέλης Περὶ ποιοῦ καὶ ποιότητος τὴν παροῦσαν κατηγορίαν ἑκάτερον ὑπογράφει καὶ δι' ἀλλήλων αὐτὰ ὑπογράφει νόμῳ τῶν πρός τι.
καὶ πρότερον ὑπογράφει τὴν ποιότητα διὰ δύο αἰτίας ἢ ὅτι ἡ ποιότης ἡ κατηγορία οὐ τὸ πεποιωμένον ἢ ὅτι σαφεστέρα ἡ ὑπογραφὴ τῆς ποιότητος ἐκ τοῦ πεποιωμένου γενομένη σαφοῦς ὄντος ἤπερ ἡ ὑπογραφὴ τοῦ πεποιωμένου ἐκ τῆς ποιότητος γενομένη ἀσαφοῦς οὔσης.
ἔχει δὲ ἡ ὑπογραφὴ οὕτως ποιότητα δὲ λέγω καθ' ἣν ποιοί τινες λέγονται.
δεῖ δὲ προσυπακούεσθαι τὸ ἢ ὁπωσοῦν ἄλλως λεγόμενον μὲν ἐν τῇ τοῦ ποιοῦ ὑπογραφῇ ὑπὸ τοῦ Ἀριστοτέλους ὀφεῖλον δὲ κατὰ κοινοῦ προσυπακούεσθαι.
πρόσκειται δὲ τὸ ἢ ὁπωσοῦν ἄλλως ἐπειδὴ δὲ οὐδὲ πᾶσα ποιότης παρωνύμως κατηγορεῖται οὐδὲ πᾶν τὸ παρωνύμως κατηγορούμενον ποιότης ἰδοὺ γὰρ τὰ πατρωνυμικὰ παρώνυμα οὔκ εἰσι ποιότητες ἀλλ' οὐσίαι ἐπειδὴ ἡ ποιότης οὐ μόνον παρωνύμως κατηγορεῖται ἀλλὰ καὶ ἑτέρως τετραχῶς γὰρ ἡ ποιότης κατηγορεῖται παρωνύμως ὁμωνύμως ἑτερωνύμως ἀκατονομάστως.
παρωνύμως μὲν ὡς ἀπὸ τῆς ποιότητος ποιοὶ ἀπὸ τῆς γραμματικῆς γραμματικός ἀπὸ τῆς ἰατρικῆς ἰατρός ὁμωνύμως δὲ δὲ ὡς ἀπὸ τῆς μουσικῆς μουσικὴ γυνή μουσικὴ γὰρ ἡ ἐπιστήμη λέγεται.
ἑτερωνύμως δὲ κατηγορεῖται ἡ ποιότης ὡς ἀρετὴ καὶ σπουδαῖος ὁ γὰρ σπουδαῖος οὐχ ὡς ἀπὸ τῆς σπουδῆς ἡ γὰρ σπουδὴ καὶ ἐπὶ κακῷ φέρεται.
οὐδὲ ἀπὸ τῆς περὶ τὰ δέοντα σπουδῆς σπουδαῖος εἴρηται τὰ γὰρ παρώνυμα ἀπὸ ὀνόματος καὶ οὐχὶ ἀπὸ λόγου τοῦτο δὲ λόγος τὸ εἰπεῖν ἀπὸ τῆς περὶ τὰ δέοντα σπουδῆς.
οὐδὲ ἀπὸ τῆς ἀρετῆς ἐνάρετος οὐ γὰρ εὕρηται τοιαύτη χρῆσις τὸ γὰρ παρὰ τῷ ποιητῇ οὐκ ἀρετὰ κακὰ ἔργα κιχάνει τοι βραδὺς ὠκύν καὶ ποιητικὸν καὶ τῶν ἅπαξ εἰρημένων.
τὸ δὲ ἐνάρετον τὸ μὲν διὰ τοῦ ε ψιλοῦ οὐχ εὕρηται τὸ δὲ διὰ τῆς αι διφθόγγου καὶ ποιητικὸν καὶ ἐπὶ κακῷ εἴρηται.
ἀκατονομάστως δὲ τὸ δεύτερον εἶδος τῆς ποιότητος δύναμις καὶ ἀδυναμία εἰ γὰρ ὠνομάσθη πυκτικότης καὶ δρομικότης καὶ γραμματικότης ἂν ὠνομάσθη ἅπερ οὐχ εὕρηται τὸ γὰρ δρομικὸς ἀπὸ τῆς δρομικῆς ἥτις τελεία ἐστὶν ἕξις καὶ ἀπὸ τῆς ἰατρικῆς ἰατρικὸς ὡς ἀπὸ τῆς τελείας ἕξεως ὠνομάσθη.
Τὸ λέγω εἶπεν οὐχ ὅτι Ἀριστοτέλης τὸ ὄνομα τῆς ποιότητος ἔθηκεν  ἀλλ' ὅτι Ἀριστοτέλης εἶπε τὴν τῆς παθητικῆς ποιότητος ἐξάπλωσιν ὁ γὰρ Πλάτων οὐκ οἶδεν εἰ μὴ τὴν πάθος ποιοῦσαν περὶ τὴν αἴσθησιν φησὶ γὰρ ἔν τινι διαλόγῳ οὕτως ἡ γὰρ ποιότης ποιόν τι.
καὶ ἴσως ἀλλόκοτον δόξει σοι τὸ τῆς ποιότητος ὄνομα καὶ οὐ μανθάνεις οὕτως ἀθρόως λεγόμενον ἐὰν γὰρ εἴπωμεν οὕτως ποιότης ἄδηλόν τι σημαίνει τὸ τῆς ποιότητος ὄνομα.
εἰ δὲ εἴπωμεν ποιόν τι εἰς ἔννοιαν ἐρχόμεθα ὅτι ποιότης εἴρηται ἀπὸ τοῦ ποιεῖν τι περὶ τὴν αἴσθησιν.
Καθ' ἣν ποιοί τινες.
Τὸ καθ' ἣν πρόσκειται διὰ τὴν διὰ φόβον ὠχρίασιν καὶ τὸ ἔρευθος τὸ δι' αἰδῶ οὐ γὰρ λέγεται ἐρυθρίας ὁ δι' αἰδῶ ἐρυθριάσας ἢ ὠχρίας ὁ διὰ φόβον ὠχριάσας  ἀλλὰ μᾶλλον ταῦτα ὑπὸ τὸ πάσχειν ἀνάγεται.
ἀποροῦσι δὲ διὰ τί τετραχῶς τῆς ποιότητος κατηγορουμένης τῶν παρωνύμων μόνων ἐμνήσθη.
καὶ λέγομεν ὅτι τὸ πλεονάζον προέταξε τὸ γὰρ ἀκατονομάστως καὶ ὁμωνύμως καὶ ἑτερωνύμος δύο μόνα εἴδη περιέχει τῆς ποιότητος μόνη δὲ ἡ παρώνυμος κατηγορία δύο εἴδη περιέχει ἴσως καὶ τρία λέγεται γὰρ εὔσχημος καὶ εὔμορφος ἀπὸ σχήματος καὶ μορφῆς καὶ τὸ ἀνάπαλιν.
λέγεται καὶ ἀπὸ ἕξεως καὶ διαθέσεως ἡ παρωνυμία καὶ τὰ παραδείγματα δῆλα γραμματικός ἰατρικός.
ἀλλὰ καὶ ἀπὸ παθητικῆς ποιότητος αὕτη γὰρ παρώνυμον ἑαυτῇ ποιεῖ πάθος ἐν ἡμῖν καὶ τὰ παραδείγματα εἴρηται.
Ὑπογράψας ὁ Ἀριστοτέλης τὴν ποιότητα ἔρχεται καὶ ἐπὶ τὰ εἴδη τῆς ποιότητος.
ἀλλὰ πρὸς τοῦτο ζητήσωμεν πῶς διαιρεῖται ἡ ποιότης οἱ μὲν γὰρ ὡς γένος αὐτήν φασι διαιρεῖσθαι οἱ δὲ ὡς ὁμώνυμον φωνήν οἱ μὲν γὰρ λέγοντες ὡς γένος εἰς εἴδη διαιρεῖσθαι ἔλεγον διὰ τριῶν ἐπιχειρημάτων.
ἑνὸς μὲν τοῦ λέγοντος ἓν μὲν οὖν εἶδος τῆς ποιότητος  δευτέρου ὅτι πανταχοῦ δέκα ἀπαριθμεῖται τὰ γενικώτατα ὡς ἂν καὶ ποιότητος γένους οὔσης τρίτου ἐπεὶ ποτὲ μὲν γένη καλεῖ αὐτὰ ποτὲ δὲ καὶ εἴδη ὡς ὑπάλληλα τὰ γὰρ ὑπάλληλα ὑπὸ ἓν γένος τελοῦσιν.
οἱ δὲ λέγοντες ὅτι ὡς ὁμώνυμος φωνὴ διαιρεῖται ἔλεγον οὕτως ὅτι λέγει αὐτὸς ὁ Ἀριστοτέλης ἔστι δὲ ἡ ποιότης τῶν πλεοναχῶς λεγομένων τὸ δὲ πλεοναχῶς λέγεσθαι ὁμωνύμου φωνῆς.
ἀλλὰ καὶ τάξιν ἐπεδέξατο τὰ εἴδη προτέτακται γὰρ ἡ ἕξις τῶν λοιπῶν ἐν δὲ τοῖς ὡς γένος εἰς εἴδη διαιρουμένοις οὐκ ἔστι τάξιν εὑρεῖν.
ταῦτα μὲν οὗτοι.
ὁ δὲ Συριανὸς βουλόμενος ὡς τὰ ἀφ' ἑνὸς καὶ πρὸς ἓν διαιρεῖσθαι τὴν ποιότητα εἰς τὰ εἴδη ἀμφότερα ἀποδέχεται τὰ ἐπιχειρήματα καὶ τὰ ὡς ὁμώνυμον λέγοντα τὴν διαίρεσιν καὶ τὰ ὡς γένος λέγοντα διαιρεῖσθαι μέσα γὰρ ὄντα τὰ ἀφ' ἑνὸς καὶ πρὸς ἓν ὁμωνύμων καὶ γενῶν δύνανται φησί τοῖς τῶν ἄκρων ὀνόμασιν ὀνομάζεσθαι.
ὁ δὲ Ἀλέξανδρος βουλόμενος τὴν ποιότητα ὡς γένος εἰς εἴδη διαιρεῖσθαι ἀπαντᾷ πρὸς τὰ δύο ἐπιχειρήματα πρὸς μὲν τὸ πλεοναχῶς ὅτι οὐκ ἐπὶ ὁμωνύμου φωνῆς ἀεὶ λαμβάνεται νῦν γὰρ ἐπὶ τοῦ παρωνύμως ὁμωνύμως ἑτερωνύμως ἀκατονομάστως εἴληπται καὶ κεῖται νῦν ἐπὶ συνωνύμου κατηγορίας.
οὕτως μὲν πρὸς τὸ πρῶτον ἐπιχείρημα.
πρὸς δὲ τὸ λέγον ὅτι τάξιν ἐπεδέξατο λέγει ὅτι τάξιν ἐπεδέξατο οὐ τὴν κατὰ τὸ τῆς φύσεως κοινόν  ἀλλ' ἡ ἕξις τῶν λοιπῶν ὡς τιμιωτέρα προβέβληται διότι μονιμωτέρα ἡ ἕξις τῶν λοιπῶν.
καὶ εἰδοποιός καὶ εἴποις ἂν τὴν μὲν ἀπὸ ἰατρικοῦ εἰς ἰατρὸν μεταβολὴν γένεσίν τινα τὴν ἀπὸ ἀτελοῦς εἰς τέλειον καὶ τὴν ἀπὸ ῥητορικοῦ εἰς ῥήτορα τὴν δὲ ἀπὸ ῥήτορος εἰς ῥητορικὸν καὶ ἀπὸ ἰατροῦ εἰς ἰατρικὸν μεταβολὴν φθοράν.
ἔτι δὲ ἰατρικὸς μὲν καὶ ῥητορικὸς ὁ τοῖς μαθήμασι τέως ἐνδιατρίβων καὶ μήπω τέλειος ὢν περὶ τὴν τοιαύτην ἐπιστήμην ἰατρὸς δὲ καὶ ῥήτωρ ὁ περὶ ταῦτα τέλειος γίνονται γὰρ τοιαῦται μεταβολαὶ ἀπὸ τοῦ κρείττονος ἐπὶ τὸ χεῖρον δι' ἀμελετησίαν ἢ μῆκος χρόνου ἢ λήθην ὑπὸ πάθους ληθάργου περὶ ἧς φησιν ὁ Θουκυδίδης ὅτι πιεζόμενοι ὑπὸ τῆς νόσου σφῶν τε αὐτῶν ἐπελάθοντο καὶ τῶν ἐπιτηδείων.
Δεῖ δὲ εἰδέναι ὅτι τελειοτέρα ἡ ἕξις τῆς διαθέσεως διαφέρει γὰρ ἡ ἕξις τῆς διαθέσεως τῷ μονιμωτέρῳ μονιμωτέρα γὰρ ἡ ἕξις τῆς διαθέσεως.
καὶ τοῦτο πιστοῦται ἐκ τῆς λεκτικῆς συνηθείας τοὺς γὰρ ἑτοίμως ἐν τοῖς αὐτοῖς νῦν εἰς τἀναντία περιτρεπομένους δίκην Εὐρίπου φασὶ μὴ ἔχειν ἕξιν ὡς ἂν τῆς ἕξεως τῷ μονίμῳ χαρακτηριζομένης.
διττὴ δὲ ἡ διάθεσις ἡ μὲν τῆς ἕξεως κατηγορουμένη ἡ δὲ ἀντιδιαιρουμένη.
διὸ καὶ πλέκεται σόφισμα τοιοῦτον ἡ ἕξις διάθεσις ἡ διάθεσις οὐχ ἕξις ἡ ἕξις ἄρα οὐχ ἕξις.
καὶ λέγομεν ὅτι ὁμώνυμος ὁ μέσος ὅτε γὰρ λέγει τις ἡ ἕξις διάθεσις καθολικωτέραν τὴν διάθεσιν ἐποίησεν ὅτε δὲ λέγει ἡ διάθεσις οὐχ ἕξις τὴν ἀντιδιαιρουμένην λαμβάνει.
οὐ δεῖ δὲ ἐν συλλογισμῷ τὸν μέσον ὅρον εἶναι ὁμώνυμον.
εἶτά φασιν ὅτι ἔστω καθολικὸς ὁ μέσος λέγοντες οὕτως ἡ ἕξις διάθεσις ἡ διάθεσις οὐχ ἕξις ἡ ἕξις ἄρα οὐχ ἕξις.
πρὸς ὅ φαμεν ὅτι ὅτε λέγεις ἡ διάθεσις οὐχ ἕξις τί λέγεις ὅτι οὐδεμία διάθεσις ἕξις ἡ γὰρ διάθεσις κατηγορεῖται ἕξεως.
εἰ δὲ λέγεις ὅτι τοῦτο λέγω ὅτι τὶς διάθεσις ἕξις ἄτοπον συνάγεται ἐν γὰρ τῷ πρώτῳ σχήματι εὑρίσκεται ἡ μείζων πρότασις μερική ὅπερ ἄτοπον.
πάλιν δὲ ἀποροῦσιν ὅτι εἰ τῷ μονίμῳ διαφέρει ἕξις διαθέσεως καὶ εὐμεταβλήτῳ καὶ παθητικὴ δὲ ποιότης καὶ πάθος τῷ αὐτῷ διαφέρει τί οὖν διοίσουσι.
καί φαμεν ὅτι οὐ τὰ τῷ αὐτῷ διαφέροντα εἴδη τὰ αὐτά θερμὸν γὰρ καὶ λευκὸν καὶ ψυχρὸν καὶ μέλαν τῷ διακριτικῷ καὶ συγκριτικῷ διαφέρουσι καὶ ὅμως πολέμιον τὸ λευκὸν τῷ θερμῷ  καὶ ψυχρὸν μέλανι πολέμιον λευκοὶ γὰρ οἱ ψυχροὶ ὡς ἐπίπαν.
εἰ δὲ καὶ τοῖς αὐτοῖς κέχρηται παραδείγμασιν ἐπ' ἀμφοτέροις οἷον νόσῳ καὶ ὑγείᾳ καὶ θερμότητι καὶ τοῖς τοιούτοις ἄλλοις ὡς δυσμεταβλήτοις οὖσι ταῦτα τὰ παραδείγματα μόνον.
Ἕτερον δὲ γένος ποιότητος καθ' ὃ πυκτικοὺς ἢ δρομικούς.
Ἕξ τινα δεῖ προλαβεῖν τοῦ δευτέρου εἴδους τῆς ποιότητος πρῶτον μὲν τί ἐστι δύναμις καὶ ἀδυναμία αὐτὰ κατὰ τὸ δεύτερον εἶδος δεύτερον ὅτι εἰ πεφοίτηκε τοῦτο τὸ εἶδος διὰ ψυχῆς διὰ σώματος διὰ τοῦ συναμφοτέρου τρίτον πῶς ἓν πλέγμα γένοιτο ἐκ τῶν δύο εἰδῶν τῆς ποιότητος πρώτου καὶ δευτέρου τέταρτον ποσαχῶς δύναται λέγεσθαι τὰ εἴδη ταῦτα καὶ ποσαχῶς νῦν λέγεται ὑπὸ Ἀριστοτέλους πέμπτον περὶ ὀνομάτων δυνάμεως καὶ ἀδυναμίας ἕκτον καθόλου περὶ ὀνομάτων ἕξεως διαθέσεως ἐπιτηδειότητος καὶ τῶν μετεχόντων ἑκτοῦ διακειμένου ἐπιτηδείου.
ἀλλ' ἡ παροῦσα θεωρία τρία κεφάλαια παραδίδωσι.
πρῶτον τί δύναμις καὶ ἀδυναμία ὅτι δύναμίς ἐστιν ἐπιτηδειότης προκόψασα ἢ ὡς ἔστιν ἓν ἀνθ' ἑνὸς εἰπεῖν δύναμίς ἐστιν εὐκολία ἀδυναμία δὲ ἡ δυσκολία οὕτω γὰρ δύνασθαί φαμεν τὸν ὀξὺν πρὸς γεωμετρίαν μὴ δύνασθαι δὲ τὸν νωθῆ.
καὶ ἄλλως ἢ ὅτι οὐχ ἁπλῶς φαμεν ὅτι δύναται ποιεῖν ἀλλ' ὅτι ῥᾳδίως δύναται ποιεῖν καὶ οὐ δύναμίν φαμεν ἁπλῶς ἀλλὰ δύναμιν φυσικήν ὡς γὰρ κρᾶσιν ἔχουσαν συνεργὸν καὶ διὰ τοῦτο ἐπιτηδειότητα οὖσαν προκόψασαν.
ταῦτα μὲν περὶ δυνάμεως ζητείσθω.
ἐφ' οἷς τὸ δεύτερον κεφάλαιον ἐν ᾧ δείκνυται ὅτι καὶ διὰ ψυχῆς κεχώρηκε καὶ σώματος δύναμις καὶ ἀδυναμία καὶ τοῦ συναμφοτέρου.
διὰ μὲν ψυχῆς ὡς ἐπὶ τῶν φυσικῶν ἀρετῶν καὶ ἠθικῶν αὗται γὰρ ὠδίνουσι τὰς πολιτικάς καὶ ὁ ἔχων μίαν τούτων διὰ τῆς τοῦ λόγου προσθήκης εὐχερῶς κτᾶται τὰς πολιτικάς.
περὶ ὧν εἴρηται περὶ μὲν τῶν φυσικῶν τὸ γὰρ φύσει ἀκράτητον περὶ δὲ τῶν ἠθικῶν ἔχει γάρ τι καὶ τὸ τραφῆναι καλῶς καὶ ὅτι Πλάτων ἀνδραποδώδεις αὐτὰς εἶναι λέγει Πλωτῖνος δὲ ἀτελεῖς.
ἀλλὰ καὶ διὰ σώματος χωρεῖ δύναμις καὶ ἀδυναμία καθό φαμεν ὅτι τὸ σκληρὸν δύναμιν ἔχει τοῦ ποιῆσαι ἀδυναμίαν δὲ τοῦ παθεῖν καὶ τὸ μαλακὸν ἀδυναμίαν ἔχει τοῦ ποιῆσαι δύναμιν δὲ τοῦ παθεῖν.
διὰ δὲ τοῦ συναμφοτέρου ὡς ἐπὶ νόσου καὶ ὑγείας ὁ γὰρ ὑγιαίνων ἀδυναμίαν ἔχει τοῦ παθεῖν ὑπὸ λοιμοῦ εὐχερῶς δύναμιν δὲ τοῦ ποιῆσαι ὁ δὲ νοσῶν τοὔμπαλιν.
ταῦτα καὶ περὶ τοῦ δευτέρου κεφαλαίου.
τρίτον κεφάλαιον ζητείσθω πῶς ἓν πλέγμα γένοιτο ὑπὸ τούτων εἴ γε οἱ εἰς τοῦ γραμματικοῦ φοιτῶντες πρῶτον δυσκολαίνουσιν ἔπειτα ἐπιτηδειότητα φέρουσιν εἶτα ἀμυδρὰν γνῶσιν λαμβάνουσι καὶ εἶθ' οὕτως τὴν τελείαν ἕξιν.
καὶ ἔστι μὲν ἡ δυσκολία ἡ ἀδυναμία εὐκολία δὲ ἡ δύναμις ἡ δὲ ἀμυδρὰ γνῶσις διάθεσις ἡ δὲ τελεία γνῶσις ἡ ἕξις.
ἐφ' οἷς ἀποροῦσιν εἰ τῷ μᾶλλον καὶ ἧττον διαφέρουσι ταῦτα ἀλλήλων διὰ τί μὴ ἓν εἶδος ἀλλὰ δύο καὶ λέγομεν πρὸς τοῦτο ὅτι οὐ μόνον τῷ μᾶλλον καὶ ἧττον διαφέρουσιν ἀλλὰ καὶ τῷ εἴδει ὅπου μὲν γὰρ πάρεστι τὸ εἶδος ὡς ἐπὶ ἕξεως καὶ διαθέσεως ὅπου δὲ ἄπεστιν ὡς ἐπὶ δυνάμεως καὶ ἀδυναμίας καὶ ὅπου πάρεστι μᾶλλον πάρεστιν ὡς ἐπὶ ἕξεως ἤπερ ἐπὶ διαθέσεως ὅπου δὲ ἄπεστι μᾶλλον ἐπὶ ἀδυναμίας ἄπεστιν ἧττον δὲ ἐπὶ δυνάμεως.
Ἕτερον δὲ γένος ποιότητος καθ' ὃ πυκτικοὺς ἢ δρομικούς.
Ἐπὶ τὰ λοιπὰ τῶν κεφαλαίων ἔλθωμεν.
τέταρτον κεφάλαιον τῶν προτεθέντων τὸ ζητῆσαι ποσαχῶς δύναται λέγεσθαι δύναμις καὶ ἀδυναμία καὶ ποσαχῶς λέγεται ὑπὸ Ἀριστοτέλους.
ἰστέον ὅτι τετραχῶς δύναται λέγεσθαι τεσσάρων γὰρ ὄντων ποιεῖν μὴ ποιεῖν πάσχειν μὴ πάσχειν ἑκάστῳ τούτων συμπλέκεται ἡ δύναμις καὶ ἡ ἀδυναμία.
καὶ τὰ παραδείγματα τούτων ῥητέον οἷον ἐπὶ τοῦ ποιεῖν δύναται ποιεῖν δύναται μὴ ποιεῖν καὶ ἐπὶ τοῦ πάσχειν δύναται πάσχειν δύναται μὴ πάσχειν.
τοσαυταχῶς οὖν δυναμένης λέγεσθαι τῆς δυνάμεως καὶ τῆς ἀδυναμίας ὁ Ἀριστοτέλης οἰκείοις οἰκεῖα ἀποδιδοὺς καὶ εὐφήμοις εὔφημα τῷ ποιεῖν τὴν δύναμιν προσῆψε τῷ δὲ πάσχειν τὴν ἀδυναμίαν οἷον ὡς ἐπὶ σκληροῦ καὶ μαλακοῦ ἐπὶ μὲν σκληροῦ ὅτι δύναται ποιεῖν μόνον εἶπε δυνάμενος εἰπεῖν καὶ ὅτι οὐ δύναται πάσχειν ἐπὶ δὲ μαλακοῦ ὅτι οὐ δύναται ποιεῖν μόνον εἶπε δυνάμενος εἰπεῖν ὅτι δύναται πάσχειν.
ἐν οἷς καὶ τὸ τέταρτον κεφάλαιον.
πέμπτον κεφάλαιον τὸ ζητῆσαι περὶ ὀνομάτων δυνάμεως καὶ ἀδυναμίας.
ἰστέον ὅτι ὅλον τὸ δεύτερον εἶδος τῆς ποιότητος ἀκατονόμαστόν ἐστι τὸ γὰρ πυκτικὸν παιδίον καὶ τὸ δρομικὸν οὐκ ἀπὸ τῆς πυκτικῆς ἢ δρομικῆς παρωνομάσθη πυκτικὴ γὰρ καὶ δρομικὴ αἱ τέλειαι ἕξεις ἀφ' ὧν ὁ πύκτης καὶ ὁ δρομεὺς οἱ τὰς τελείας ἔχοντες ἕξεις εἰ γὰρ ὠνομάσθησαν αἱ ποιότητες ἀφ' ὧν παρωνομάσθησαν τὸ πυκτικὸν παιδίον καὶ τὸ δρομικόν πυκτικότης ἂν ὠνομάζετο καὶ δρομικότης ὧν τὰ ὀνόματα ἡ συνήθεια οὐκ ἔχει οὐδὲ εἴρηνται παρά τινι ὀνόματα ταῦτα.
ἐν οἷς καὶ τὸ πέμπτον κεφάλαιον.
ἕκτον κεφάλαιον ἦν τῶν προτεθέντων τὸ ζητῆσαι καθόλου περὶ ὀνομάτων ἕξεως διαθέσεως ἐπιτηδειότητος καὶ τῶν μετεχόντων ἑκτοῦ διακειμένου ἐπιτηδείου.
δεῖ εἰδέναι ὅτι τούτων τὰ ἓξ τὰ μὲν ἀεὶ ὀνομάζει ἡ συνήθεια οἷον ἕξιν καὶ ἑκτόν  τὰ δὲ ποτὲ μὲν ὀνομάζει ποτὲ δὲ οὐκ ὀνομάζει ποτὲ μὲν γὰρ τὸν διακείμενον ὀνομάζει τὸν ἐπιτήδειον μὴ ὀνομάζουσα καὶ τὸ ἀνάπαλιν ὡς ἰατρικὸν καὶ ῥητορικὸν τὸν διακείμενον ἤδη καὶ πράξαντά τι τῆς τέχνης τὸν δὲ ἐπιτηδείως πρὸς ταῦτα διακείμενον μήπω δὲ πράξαντα οὐκ ὀνομάζει.
ἐπὶ δὲ τοῦ πυκτικοῦ βρέφους τὸ ἐπιτήδειον οὕτως ὀνομάζει τὸ ἔχον μακρὰ κῶλα τὸν μέντοι διακείμενον οὐκ ὀνομάζει οὕτως.
Ἡ παροῦσα θεωρία δύο κεφάλαια ἡμῖν παραδίδωσι διάκρισιν τῶν παθητικῶν ποιοτήτων ἀπ' ἀλλήλων ἐν πρώτῳ κεφαλαίῳ καὶ διάκρισιν τῶν παθῶν ἀπ' ἀλλήλων ἐν δευτέρῳ κεφαλαίῳ οὐ μὴν διάκρισιν τῶν παθῶν ἀπὸ τῶν παθητικῶν ποιοτήτων ὡς ἤδη εἰρημένην ἡμῖν ἐν τῷ περὶ ἕξεως καὶ διαθέσεως λόγῳ ὅτι τῷ εὐμεταβόλῳ καὶ δυσμεταβόλῳ ταῦτα διαφέρει ἀλλήλων.
ἀλλὰ πρῶτον τὴν διάκρισιν ἡμῖν παραδίδωσι τῶν παθητικῶν ποιοτήτων καί φησιν ὅτι διαφέρουσιν αὗται ἀλλήλων ὅτι αἱ μὲν ἀπὸ πάθους ἐγένοντο οὐ ποιοῦσι δὲ πάθος περὶ τὴν αἴσθησιν ὡς τὰ χρώματα αἱ δὲ ἀπὸ πάθους μὲν οὐκ ἐγένοντο πάθος δὲ ποιοῦσι περὶ τὴν αἴσθησιν ὡς ἡ ἐν πυρὶ θερμότης καὶ ἡ ἐν μέλιτι γλυκύτης.
ἄπορα δὲ ταῦτα πάντα τὰ παραδείγματα πῶς γὰρ παθητικὴ ποιότης ἡ ἐν πυρὶ θερμότης ἡ ἐν μέλιτι γλυκύτης τί γὰρ παθὸν τὸ πῦρ ἢ τὸ μέλι τὸ μὲν ἐγένετο θερμὸν τὸ δὲ γλυκύ ἄπορον δὲ καὶ τὸ ἄλλο πῶς γὰρ ποιότητες αἱ προκείμεναι ἡ ἐν πυρὶ θερμότης καὶ ἡ ἐν μέλιτι γλυκύτης κατ' οὐσίαν γὰρ αὗται ὑπάρχουσιν αὐτοῖς ἡμῖν δὲ πρόκεινται ποιότητες ὡς συμβεβηκὸς λαμβανόμεναι οὐχ αἱ κατ' οὐσίαν.
λέγομεν δὲ πρὸς τὸ πρῶτον ὅτι παθητικαὶ ποιότητες αὗται λέγονται ἡ θερμότης τοῦ πυρὸς καὶ ἡ γλυκύτης τοῦ μέλιτος οὐχ ὅτι ἀπὸ πάθους ἐγένοντο ἀλλ' ὅτι πάθος ποιοῦσι περὶ τὴν αἴσθησιν ἡμῶν.
καὶ τούτου μάρτυς καὶ Πλάτων καὶ Ἀριστοτέλης ὁ μὲν Πλάτων λέγων τὸ γὰρ ποιοῦν ποιόν τί ἐστιν Ἀριστοτέλης δὲ ποτὲ μὲν λέγων τὸ μέλι δεδέχθαι γλυκύτητα ποτὲ δὲ μὴ δέχεσθαι οὐ δέδεκται γὰρ τὴν συνουσιωμένην γλυκύτητα τὸ μέλι οὐδὲ τὸ πῦρ τὴν θερμότητα ἑκάτερον γὰρ χωρὶς τῆς κατ' οὐσίαν ποιότητος οὐδὲ ἐπινοηθῆναι δύναται.
δέχεσθαι δὲ ἑκάτερον λέγεται τὸ μὲν πῦρ τὴν θερμότητα τὸ δὲ μέλι τὴν γλυκύτητα ὡς θερμαίνουσαν καὶ γλυκάζουσαν αἵπερ συμβεβήκασιν αὐτοῖς.
καὶ λύεται καὶ τὸ δεύτερον ἄπορον ὅτι ποιότητες αἱ προκείμεναι αἳ ὡς συμβεβηκὸς λαμβάνονται.
ἀποροῦσι δὲ καὶ πρὸς τὰ χρώματα ὅτι πῶς ταῦτα λέγομεν ἀπὸ πάθους γενέσθαι πάθος δὲ μὴ ποιεῖν διακρίνουσι γὰρ καὶ συγκρίνουσι.
καὶ λέγομεν ὅτι δικαιότερον ἀφ' ὧν ἐγένοντο ὀνομάζειν αὐτὰς παθητικὰς ποιότητας ἢ ἀφ' ὧν ποιοῦσιν οὐ γὰρ παρώνυμον ποιοῦσιν ἑαυτοῖς πάθος οὐδὲ γὰρ λευκαίνεται ὁ λευκοῦ ἀντιλαμβανόμενος ἢ γλυκαίνεται ὁ γλυκέος ἀντιλαμβανόμενος.
καὶ ταῦτα μὲν ἡμεῖς.
ὁ μέντοι Ἀριστοτέλης ἀπορεῖ περὶ τῶν χρωμάτων ὅτι ἐπὶ τούτων τῶν προσκαίρων χρωμάτων δυνατὸν κρᾶσιν λέγειν αἰτίαν αὐτῶν ἐπὶ μέντοι τῶν ἐκ φύσεως ἢ ἐκ γενέσεως εἰ καὶ ὅλῳ τῷ εἴδει ὑπάρχουσι τί ἐροῦμεν ὡς ἐπὶ τῆς τοῦ κύκνου λευκότητος καὶ τῆς τοῦ πράσου χλωρότητος καὶ λύει τοῦτο λέγων ὅτι ἡ κρᾶσις ἡ ποιήσασα τὸ πρόσφατον χρῶμα καὶ τὸ ἐκ γενετῆς ἐποίησεν οἷον ὡς ἐπὶ τοῦ δι' αἰδῶ ἐρυθριάσαντος καὶ διὰ φόβον ὠχριάσαντος ἐν γὰρ τῷ ἐρυθριᾶν ἡ φύσις τὸν φίλιον χυμὸν προβάλλεται δίκην τῶν τὰς χεῖρας τοῖς ὀφθαλμοῖς ἐπιτιθέντων ἵνα μὴ θεάσωνται ἃ μὴ δεῖ μονονουχὶ παρέχουσα λέγειν τὸ πάντων δὲ μάλιστ' αἰσχύνεο σαυτόν.
καὶ ἐπὶ τοῦ διὰ φόβον ὠχριάσαντος καταφεύγει τὸ αἷμα εἰς τὴν καρδίαν ὡς εἰς ἀκρόπολίν τινα.
διὸ καὶ πάντων ἐσχάτη φθείρεται ἡ καρδία εἰ γὰρ καὶ καρδιουλκούμενα ζῇ ἀλλὰ διὰ τὸ καθήκειν ἀρτηρίας εἰς ὅλον τὸ σῶμα ἀπὸ καρδίας.
λέγουσι δὲ καὶ ἄλλην διαφοράν ὅτι ποὺ μὲν προηγήσατο ἡ φαντασία ὡς ἐπὶ τοῦ αἰδεσθέντος καὶ ὠχριάσαντος ἐπὶ δὲ τῶν ἐκ γενετῆς οὐ προηγήσατο.
ψεῦδος δὲ καὶ τοῦτο οἱ γὰρ ἐπιμελῶς τρέφοντες τὰς περιστερὰς θαλλοὺς περιπλέκουσι ποικίλα χρώματα ἔχοντας ἐν τοῖς περιστερεῶσιν ἵνα οἷα βούλονται σχοῖεν τὰ τεχθησόμενα καὶ οὐκ ἀποτυγχάνουσι τῆς ἐλπίδος.
καί τις γυνὴ Αἰθίοπα ἔτεκε μήτε Αἰθίοπι συγγενομένη μήτε Αἰθίοψ οὖσα ἀλλ' ἐν τῷ καιρῷ τῆς συνουσίας Αἰθίοπα φαντασθεῖσα.
προηγεῖται οὖν ἡ φαντασία καὶ τῶν ἐκ γενετῆς.
καὶ ταῦτα μὲν περὶ τούτου.
Ἐφ' οἷς διακρίνει τὰ πάθη ἀπ' ἀλλήλων ὅτι τῷ μᾶλλον καὶ τῷ ἧττον διαφέρουσιν.
εἰπὲ δὲ σὺ ὅτι καὶ ἄλλως διαφέρουσι τὰ πάθη ὅτι τὸ μὲν ἐν τῷ γίνεσθαι ἔχει τὸ εἶναι τὸ δὲ ἐν τῷ γεγονέναι ἐν μὲν τῷ γίνεσθαι τὸ ὠχριᾶν καὶ ἐρυθριᾶν ἃ καὶ ὑπὸ τὸ πάσχειν ἀνάγεται ἐν τῷ γεγονέναι δέ ὅταν μόνιμον τὸ πάθος ἐγγένηται ὃ καὶ ὑπὸ τὴν ποιότητα ἀνάγεται.
οὕτω καὶ ἐπὶ τῆς ψυχῆς οὐ λέγεται ὀργίλος ὁ διὰ περίστασιν ὀργισθείς ἀλλ' ὁ φύσει ὢν τοιοῦτος περὶ οὗ εἴρηται τῷ βουκολιαστῇ καί οἱ ἀεὶ δριμεῖα χολὴ ποτὶ ῥινὶ κάθηται.
Εἰπὼν τὰ χρώματα παθητικὰς ποιότητας εἶναι τὸ ἀπὸ πάθους γενέσθαι αὐτὰ κατασκευάζει καὶ δείκνυσιν οὕτως ἔχοντα.
Τὰ χρώματα συμπτώματα εἶπεν εἶναι διὰ τὸ ἄλλοις πάθεσιν ἐπισυμβαίνειν ὡς τῇ μακρᾷ νόσῳ ἕπεται ἡ ὠχρίασις ἔστι δέ τι καὶ χρῶμα οὐσιῶδες ὡς τὸ λευκὸν τῷ ψιμυθίῳ ἢ τῇ κιόνι καὶ τὸ ἐρυθρὸν τῷ αἵματι καὶ τὸ μέλαν ἐν τῷ τῆς σηπίας χυμῷ.
Ὁμοίως γὰρ ποιοὶ κατ' αὐτὰς λεγόμεθα.
Ποιότης ἐστὶ καθ' ἣν ποιοί τινες λέγονται εἰ οὖν λέγονται ποιοὶ ἀπὸ τῶν εὐαποβλήτων παθῶν δῆλον ὅτι ποιότητες ταῦτα λέγονται.
Οὐ μόνον γὰρ περὶ τὸ σῶμα θεωροῦνται αἱ παθητικαὶ ποιότητες καὶ τὰ πάθη ἀλλὰ καὶ περὶ τὴν ψυχήν.
Ὥσπερ ἡ ἐν τῷ Αἰθίοπι μελανία ἐκ γενετῆς οὖσα παθητικὴ ποιότης λέγεται.
Ὁμοίως δὲ καὶ ἄλλαι ἐκστάσεις μὴ φυσικαί ἀλλ' ἀπό τινων συμπτωμάτων γεγένηνται.
Πάλιν ὡς ἡ ἀπὸ μακρᾶς νόσου γενομένη ἄχροια λέγεται παθητικὴ ποιότης οὕτω καὶ ἡ ἀπό τινος συμπτώματος ἔκστασις ἢ ἄλλο τι τοιοῦτον παθητικὴ ποιότης λέγεται.
Διαιρεῖ τὸ τέταρτον εἶδος τῆς ποιότητος εἰς σχῆμα καὶ μορφήν.
διαφέρει δὲ τὸ σχῆμα τῆς μορφῆς διότι τὸ μὲν σχῆμα ἐπὶ τῶν κατ' ἐπίνοιαν λέγεται ἡ δὲ μορφὴ ἐπὶ τῶν φυσικῶν.
πάλιν τὸ σχῆμα καὶ ἐπὶ ἐμψύχων καὶ ἀψύχων λέγεται ἡ δὲ μορφὴ ἐπὶ ἐμψύχων μόνον κυρίως λέγεται.
καὶ τοῦτο δηλοῖ ὁ Ἀριστοτέλης διὰ τοῦ περὶ ἕκαστον καὶ τοῦ ἐνυπάρχουσα τὸ φυσικὸν αἰνιττόμενος.
καὶ ὅτι πολλὰ σχήματα συνερχόμενα μορφὴν ἀποτελοῦσιν.
Καὶ ταῦτα ὑπὸ τὸ τέταρτον εἶδος ἀνάγει διὰ τρεῖς αἰτίας ἢ ὅτι καὶ ταῦτα σχήματά πώς εἰσιν  ἢ ὅτι κοινὰ ταῦτα σχήματος καὶ μορφῆς ὡς δι' ἀμφοτέρων διήκοντα ἢ ὅτι σχήματά πώς εἰσι τῆς γραμμῆς.
Τοῦτο προσέθηκε διὰ τὰ μέσα σχήματα τὰ ἑλικοειδῆ ἡ γὰρ γραμμὴ ἢ ἄκρως ἐπιτέταται καὶ ποιεῖ τὴν εὐθεῖαν ἢ ἄκρως κέκαμπται καὶ ποιεῖ τὴν περιφέρειαν ἢ μέσως πως ἔχει καὶ ποιεῖ τὰ μεταξύ τὰ ἑλικοειδῆ.
καὶ ταῦτα μὲν περὶ τούτου.
ἀπωθεῖται δὲ ὁ Ἀριστοτέλης τοῦ τετάρτου εἴδους τῆς ποιότητος λειότητα καὶ τραχύτητα δοκοῦσι γὰρ σχήματά πως εἶναι καὶ ταῦτα τῆς ἐπιφανείας ἢ γὰρ ὅλα τὰ μόρια ἐν ἑνί εἰσιν ἐπιπέδῳ καὶ ποιοῦσι τὴν λειότητα ἢ μεταξὺ ἀνισότητα ἔχει καὶ τῶν μορίων τὰ μὲν ὑπερέχει τὰ δὲ εἰσέχει καὶ ποιεῖ τὴν τραχύτητα.
διττὸν δὲ τὸ τραχὺ καὶ τὸ λεῖον ἢ γὰρ ἐν τῷ κατὰ παράθεσιν ὅλῳ θεωρεῖται ὡς ἐν τοίχῳ τὸ λεῖον ἢ τὸ τραχὺ τὸ ἐν τῷ πρίονι καὶ τότε ὑπὸ τὰ πρός τι ἀνάγεται  ἢ ἐν συνεχεῖ ὅλῳ θεωρεῖται ὡς ἐν μήτρᾳ φύσει τραχείᾳ οὔσῃ ἡ τραχύτης τῆς μήτρας καὶ ὡς ἐν μετώπῳ καὶ μήλῳ ἡ λειότης ταῦτα γὰρ φύσει λεῖα καὶ τοῦ ὅλου ἕνα χαρακτῆρα δηλοῦσι διὸ καὶ ὑπὸ τὴν ποιότητα ἀνάγονται.
ἀπωθεῖται δὲ οὐ μόνον σχήματος καὶ μορφῆς ἀλλ' ὅλης τῆς ποιότητος πυκνότητα καὶ μανότητα πᾶσαν.
διττὸν δὲ τὸ μανὸν καὶ τὸ πυκνόν τὸ μὲν ἐν τοῖς κατὰ παράθεσιν μορίοις θεωρούμενον ὡς κισσήρει καὶ σπόγγῳ ὅτε καὶ ὑπὸ τὰ πρός τι ἀνάγονται ἢ ἐν συνεχεῖ ὅλῳ θεωρούμενον ὡς τὸ μανὸν τὸ ἐν πυρὶ καὶ ἀέρι τότε γὰρ τοῦ ὅλου ἕνα χαρακτῆρα δηλοῦσι καὶ ὑπὸ τὴν ποιότητα ἀνάγονται εἴωθε γὰρ Ἀριστοτέλης τὰ λεπτότερα τῶν στοιχείων μανὰ καλεῖν τὰ δὲ παχύτερα πυκνά.
τὰ τοιαῦτα οὖν πυκνὰ καὶ μανὰ ἐπειδὴ τοῦ ὅλου ἕνα χαρακτῆρα δηλοῦσιν ὑπὸ τὴν ποιότητα ἀνάγονται.
ἔτι τὸ μανὸν καὶ πυκνὸν διττόν ἢ γὰρ τεχνητόν ἐστιν ὡς ἐπὶ ἱματίου καθό φαμεν πυκνὸν τὸ ἔχον πλησίον τοὺς στήμονας καὶ τὴν κρόκην μανὸν δὲ ἤτοι ἀραιὸν τὸ μὴ οὕτως ἔχον ὅτε καὶ ὑπὸ τὸ κεῖσθαι ἀνάγεται ἑκάτερον  ἢ φυσικόν.
καὶ ἢ ἐν ἑνὶ ὑποκειμένῳ ὡς ἐν ἀέρι καὶ ὕδατι τὸ μανὸν καὶ τὸ πυκνὸν λέγομεν ὅτε καὶ ὑπὸ τὴν ποιότητα ἀνάγονται ποιὸς γὰρ κατ' αὐτὸ γίνεται ὁ ἀήρ οὐ τῷ ἀφεστάναι ἀλλήλων τὰ μόρια αὐτοῦ ἀλλὰ τῷ κοῦφος εἶναι καὶ εὐδιαίρετος καὶ εἴη ἂν μανὸν οὐχ ᾧ τὸ πυκνόν ἀλλ' ᾧ τὸ στερεόν ἐστιν ἀντικείμενον ὃ καὶ βαρύ ἐστι καὶ δυσδιαίρετον.
ἢ οὐκ ἐν ἑνὶ ἀλλ' ἐν πλείοσιν ὑποκειμένοις θεωρεῖται τὸ μανὸν καὶ τὸ πυκνόν ὅτε κἂν φυσικὰ ὦσιν οὐ λέγονται ποιότητες ἀλλὰ θέσεις οἷον ἡ τῶν ὀδόντων πυκνότης ἢ μανότης εἰ γὰρ καὶ ἐκ φύσεώς ἐστιν ἀλλὰ τῷ μὴ ἐν ἑνὶ θεωρεῖσθαι ὑποκειμένῳ ἀλλ' ἐν πλείοσι τοῖς ὀδοῦσιν οὐ λέγεται ποιότης.
Ποιότητες μὲν αἱ εἰρημέναι ποιὰ δὲ τὰ ἀπ' αὐτῶν λεγόμενα.
Μετὰ τὴν ὑπογραφὴν τῆς ποιότητος ὑπογράφει καὶ τὸ ποιόν.
καὶ ἐν μὲν τῇ ἐπιγραφῇ προέταξε τὸ ποιόν ἐν δὲ ταῖς ὑπογραφαῖς τὴν ὑπογραφὴν τῆς ποιότητος προέταξε καὶ εἶθ' οὕτως τὴν ὑπογραφὴν τοῦ ποιοῦ ἐνδεικνύμενος ὅτι πρός τι τὸ ποιὸν καὶ ἡ ποιότης καὶ οὐ δύναται ταῦτα ὡς συνυπάρχοντα χωρὶς ἀλλήλων ὑποστῆναι.
διὸ καὶ νόμῳ τῶν πρός τι ἴδιον τὸ δι' ἀλλήλων ὑπογράφεσθαι.
διὸ καὶ ἀποροῦσιν ὅτι ἐπὶ τῶν πρός τι ὁ τὸ ἕτερον εἰδὼς καὶ τὸ λοιπὸν οἶδε διὰ τί μὴ ἠρκέσθη τῇ ὑπογραφῇ τῆς ποιότητος ὡς δι' αὐτῆς καὶ τὴν ὑπογραφὴν τοῦ ποιοῦ ἔχων καὶ λέγω τούτου λύσεις δύο μίαν μέν ὅτι διὰ τὸ προσθεῖναι τὸ ἢ ὁπωσοῦν ἄλλως καὶ ποιὸν ὑπογράφει λεγόμενον ἐνταῦθα ὀφεῖλον δὲ κατὰ κοινοῦ καὶ ἐπὶ τῆς ποιότητος λέγεσθαι.
καὶ δι' ἄλλην δὲ αἰτίαν ὑπογράφει τὸ ποιόν ὑπογράψας γὰρ τὴν ποιότητα καὶ παραδοὺς ἡμῖν αὐτῆς τὰ εἴδη ὀφείλων λοιπὸν ἐλθεῖν ἐπὶ τὰ ἴδια ἵνα ἀψοφητὶ ποιήσῃ ταύτην τὴν μετάβασιν πρότερον ὑπογράφει τὸ ποιόν καὶ ἡ ὑπογραφὴ γὰρ ἴδιόν πώς ἐστι τῷ ἐκ τῶν συμβεβηκότων λαμβάνεσθαι ᾗ καὶ ἀντιστρέφει.
ἔχει δὲ οὕτως ἡ ὑπογραφή ποιόν ἐστι τὸ ἀπὸ τῆς ποιότητος παρωνύμως λεγόμενον ἢ ὁπωσοῦν ἄλλως οἷον ἀπὸ τῆς θερμότητος θερμοί ἀπὸ τῆς λευκότητος λευκοί ἀπὸ τῆς ἀνδρείας ἀνδρεῖοι ἀπὸ τῆς δικαιοσύνης δίκαιοι.
τὸ δὲ ἢ ὁπωσοῦν ἄλλως πρόσκειται ἐπειδὴ τῆς ποιότητος τετραχῶς ἡ κατηγορία παρωνύμως ὁμωνύμως ἑτερωνύμως ἀκατονομάστως.
διὸ καὶ ἀποροῦσιν εἰ τετραχῶς ἡ ποιότης κατηγορεῖται διὰ τί τῶν παρωνύμων ἐμνημόνευσε μόνων καὶ λέγομεν ὅτι μᾶλλον παρωνύμως ἡ ποιότης κατηγορεῖται ἢ ἄλλως.
λεκτέον δὲ οὕτως ὅτι τεσσάρων ὄντων εἰδῶν τῆς ποιότητος τὰ μὲν δύο παρωνύμως κατηγοροῦνται ἕξις καὶ διάθεσις καὶ παθητικὴ ποιότης καὶ πάθος τὰ δὲ ἄλλα δύο τὰ μὲν ἀκατονομάστως ὡς δύναμις καὶ ἀδυναμία τὰ δὲ ὁμωνύμως ὡς σχῆμα καὶ μορφή τὸ γὰρ σχῆμα καὶ ἡ μορφὴ ὁμωνύμως κατηγοροῦνται τρίγωνον γὰρ λέγεται καὶ τὸ σχῆμα καὶ τὸ σῶμα τὸ ἔχον τὸ τρίγωνον.
ὁμοίως δὲ καὶ ἐπὶ τοῦ τετραγώνου καὶ τῶν ἄλλων σχημάτων νοητέον.
μόνη δὲ ἀρετὴ καὶ σπουδαῖος ἑτερωνύμως.
εἰ δὲ ἀπορήσει τις λέγων οὐδὲν ἧττον μένει ἡ ἀπορία δύο γὰρ παρωνύμως κατηγοροῦνται εἴδη καὶ δύο οὐ παρωνύμως πρὸς τοῦτό φαμεν ὅτι ἐφ' ὧν κεῖνται ὀνόματα ἰδικά μᾶλλον παρωνύμως κατηγορεῖται ἡ ποιότης ἢ ὁμωνύμως ἐφ' ὧν δὲ οὐ κεῖνται τὰ ὀνόματα ἢ οὐδὲ ὅλως κεῖνται ἀκατονομάστως ὡς ἐπὶ δυνάμεως καὶ ἀδυναμίας ἢ κεῖνται μὲν ἰδικὰ δὲ οὐ κεῖνται ὡς ἐπὶ σχήματος καὶ μορφῆς κοινὰ γὰρ αὐτῶν τὰ ὀνόματα πάντα ὁμωνύμως κατηγοροῦνται.
ἓν δὲ μόνον ἑτερωνύμως κατηγορεῖται ἀρετὴ καὶ σπουδαῖος.
μᾶλλον οὖν παρωνύμως ἡ ποιότης κατηγορεῖται ἤπερ ἄλλως.
Μετὰ τὴν ὑπογραφὴν τοῦ ποιοῦ καὶ τῆς ποιότητος καὶ τὰ εἴδη αὐτῆς ἔρχεται καὶ ἐπὶ τὰ ἴδια ὁ φιλόσοφος.
πρῶτον τοίνυν ἴδιον τῆς ποιότητος τὸ θεωρεῖσθαι ἐν σώματι ἐναντία ὡς τὸ λευκὸν τὸ μέλαν ψυχρὸν καὶ θερμόν καὶ ἐν ψυχῇ ἐναντία  καὶ ἐν τῷ συναμφοτέρῳ ὡς νόσος καὶ ὑγίεια.
πλὴν εἰ καὶ ἐν τοῖς τρισὶ τούτοις δύναται θεωρεῖσθαι οὐ πάντως καὶ πάσῃ ποιότητι ὑπάρχει ἐναντιότης τοῖς γὰρ μέσοις χρώμασιν οὐδὲν ἐναντίον οἷον φαιῷ ἢ ξανθῷ οὐδέν ἐστιν ἐναντίον οὐδὲ τῷ χλιαρῷ ἐπειδὴ τὰ ἐναντία τῇ πλείστῃ διαστάσει κρίνεται πλεῖστον δὲ διέστηκεν οὐ τὸ μέσον τοῦ ἄκρου ἀλλὰ τὸ ἄκρον τοῦ ἄκρου καὶ ἵνα μὴ ἑνὶ δύο ἐναντία ἀντιτάξῃ ἡ φύσις.
πλὴν εἰ καὶ μὴ πάσῃ ποιότητι ὑπάρχει ἀλλ' οὖν μόνῃ ποιότητι ὑπάρχει εἰ γὰρ καὶ τῷ ποιεῖν ὑπάρχει ἐναντιότης ὡς τὸ θερμαίνειν τὸ ψύχειν καὶ τῷ πάσχειν ὑπάρχει ἐναντιότης ὡς τὸ θερμαίνεσθαι τὸ ψύχεσθαι ἀλλ' ὡς ποιότητος μετέχουσιν αὐτοῖς ὑπάρχει ἐναντιότης ὑπάρχει γὰρ καὶ τοῖς πρός τι ἐναντιότης ὡς ποιότητος μετέχουσι καὶ τῇ οὐσίᾳ πῦρ γὰρ οὐσία ὂν τῷ ὕδατι ἐναντίον οὐσίᾳ ὄντι διὰ τὰς ποιότητας ὁπότε οὐδὲ ἐναντία ἡ ἐν πυρὶ θερμότης καὶ ἡ ἐν ὕδατι ψυχρότης εἰ οὐσιώδεις ληφθεῖεν ὡς ἀνωτέρω ἐδείχθη.
ὁ δὲ Ἀρχύτας καθολικώτερον τὸ ἴδιον προάγων φησὶν ὅτι ὑπάρχει τῇ ποιότητι ἴδιον τὸ ἐπιδέχεσθαι τὰ ἐναντία ἢ στέρησιν.
καὶ τούτοις συνᾴδει ὁ Ἀριστοτέλης προϊὼν γὰρ ἀμφιβάλλει εἰ ἐναντία ἡ δικαιοσύνη τῇ ἀδικίᾳ δόξουσι γὰρ ἐναντία εἶναι ὡς μεταβάλλοντα δόξει καὶ στέρησις εἶναι ἡ ἀδικία τὸ γὰρ α στερητικόν.
ὅθεν καὶ ἀποροῦσιν ὅτι πῶς μάχεται ἡ στέρησις τῷ εἴδει οἷον τίς ἂν γένοιτο ἐν τῷ ἀνθρώπῳ.
πρὸς ὅ φαμεν ἀλλ' οὔτις ἂν γένοιτο ἐν τῷ ἀνθρώπῳ ἀλλά τις ἐν τῇ ὕλῃ τοῦ ἀνθρώπου γένοιτο.
καὶ ἐπειδὴ ὡς ἐν ὕλῃ συμβεβηκότα εἰσί  μάχεται ἡ στέρησις τῷ εἴδει ὡς συμβεβηκὸς συμβεβηκότι.
Δεύτερον ἴδιον τῆς ποιότητος τὸ τῷ ποιῷ ἐναντίον ποιὸν εἶναι καὶ καθόλου ἧς κατηγορίας τὸ ἕτερον τῆς αὐτῆς εἶναι καὶ τὸ λοιπόν.
οὐ λέγει δὲ νῦν τὸ προσεχὲς γένος ὁ Ἀριστοτέλης τοῦ ποιοῦ ἀλλὰ τὸ πόρρω.
καὶ μή τις νομίσῃ ὅτι πάντα τὰ ἐναντία ὑφ' ἓν γένος ἀνάγονται διορθοῦται γὰρ τοῦτο ὁ Ἀριστοτέλης ἐν τῷ περὶ ἀντικειμένων λόγῳ ὅτι τὰ ἐναντία τριττά ἢ γὰρ ὑπὸ ἓν γένος ἀνάγονται ὡς τὸ λευκὸν καὶ τὸ μέλαν ὑπὸ τὸ χρῶμα ἢ ὑπὸ ἀντιδιῃρημένα ὡς δικαιοσύνη καὶ ἀδικία ὑπὸ ἀρετὴν καὶ κακίαν ἢ οὐδὲ ὅλως ἀνάγονται ὑπὸ γένος τῷ αὐτὰ γένος εἶναι ὡς τὸ ἀγαθὸν καὶ τὸ κακόν διὰ γὰρ τῶν δέκα διήκουσι κατηγοριῶν.
καὶ πιστοῦται τὰ νῦν λεγόμενα ὁ Ἀριστοτέλης ἐκ τῆς ἐπαγωγῆς πολὺ γὰρ τὸ ἐπαγωγικὸν ἐν τῇ παρούσῃ πραγματείᾳ περὶ τῶν γενικωτάτων οὔσῃ ἃ οὐδὲν ἔχει πρὸ αὐτῶν ἀλλὰ μετὰ ταῦτα εἰ γὰρ τῷ ὀξεῖ τῷ ἐν χυμοῖς τὸ γλυκὺ τὸ ἐν χυμοῖς ἀντίκειται ἐκεῖνο δὲ ὑπὸ τὴν ποιότητα καὶ τοῦτο ὑπὸ τὴν ποιότητα ἀναχθήσεται.
καὶ εἰ τὸ ὀξὺ τὸ ἐν γωνίαις ὑπὸ τὰ πρός τι  καὶ τὸ ἀμβλὺ τὸ ἐν γωνίαις ὑπὸ τὰ πρός τι ἀμβλεῖα γὰρ ἡ μείζων ὀρθῆς τὸ δὲ μεῖζον καὶ ἔλαττον τῶν πρός τι.
καὶ εἰ τὸ ὀξὺ τὸ ἐν φωναῖς ὑπὸ τὸ ποιεῖν ἀναχθήσεται καὶ τὸ ἀμβλὺ ὁμοίως.
ἀλλ' ὅσον ἐπὶ τούτῳ διάφοροι ἔσονται κατηγορίαι τῶν ἐναντίων καὶ οὐκέτι ἐν ποιότητι μόνῃ ἡ ἐναντιότης.
καὶ λέγομεν ὅτι οὐκ εἶπεν ὁ Ἀριστοτέλης ὅτι εἰ τὸ ἕτερον τῶν ἐναντίων ὑπὸ τήνδε τὴν κατηγορίαν ἀνάγεται καὶ τὸ λοιπὸν ἀναχθήσεται ἀλλὰ τὸ τῷ ποιῷ ἐναντίον ποιὸν εἶναι.
διὸ καὶ ἀμφιβόλως τὸν λόγον προήγαγε λέγων οἷον εἰ ἡ δικαιοσύνη ἐναντίον τῇ ἀδικίᾳ δόξα γὰρ γέγονεν ὅτι ἡ ἀδικία οὐκ ἔστιν ἐναντία τῇ δικαιοσύνῃ ἡ γὰρ ἀδικία στέρησις τὸ δὲ ἀντικείμενον τῇ δικαιοσύνῃ ἀκατονόμαστόν ἐστι καὶ οὐ δεῖ τὰς ἕξεις στρερητικοῖς ὀνόμασιν ὀνομάζειν ὥσπερ ἡ ἀδικία στερητικὸν ὄνομα ἔχει ἕξις οὖσα.
πλὴν οὐκ ἀληθὴς ὁ λόγος οὐ γὰρ ἀεὶ αἱ στερήσεις στερητικοῖς ὀνόμασιν ὀνομάζονται ἰδοὺ γὰρ ἡ τυφλότης καὶ κωφότης στερητικὰ ὄντα στερητικοῖς ὀνόμασιν οὐκ ὀνομάζονται ὡς τὸ ἀσώματον ἀθάνατον ἀίδιον ἀγέννητον.
Τρίτον δὲ ἴδιον τῆς ποιότητος τὸ ἀπογεννώμενον ἐκ τοῦ πρώτου ἰδίου τοῦ ἐπιδέχεσθαι τὰ ἐναντία τὸ ἐπιδέχεσθαι τὸ μᾶλλον καὶ ἧττον ἀεὶ γὰρ ταῦτα ἕπονται ἀλλήλοις ὅπου τὰ ἐναντία ἐκεῖ πάντως τὸ μᾶλλον καὶ ἧττον καὶ ὅπου τὸ μᾶλλον καὶ ἧττον ἐκεῖ καὶ τὰ ἐναντία καὶ ὅπου οὐκ ἔστι τὸ ἕτερον οὐδὲ τὸ λοιπόν.
ταῦτα δὲ καὶ ἐν μόνῃ τῇ ποιότητι θεωροῦνται πλὴν οὐκ ἐν πάσῃ τῷ γὰρ σχήματι οὐδέν ἐστιν ἐναντίον οὐδὲ τοῖς μέσοις τῶν χρωμάτων.
ὅπου γε καὶ δόξα γέγονε μηδὲ αὐτὴν τὴν ποιότητα ἐπιδέχεσθαι τὰ ἐναντία ἀλλὰ τὰ μετέχοντα μόνον ὥσπερ γὰρ πυρκαϊᾶς μιᾶς καὶ τῆς αὐτῆς οὔσης οἱ μὲν μᾶλλον θερμαίνονται οἱ δὲ ἧττον τῷ μᾶλλον μετέχειν ἢ ἧττον καὶ τῆς δικαιοσύνης μιᾶς καὶ τῆς αὐτῆς οὔσης οἱ μὲν μᾶλλον οἱ δὲ ἧττον μετέχουσι τῆς δικαιοσύνης οὕτω καὶ ἐπὶ τῆς ποιότητος ἔχει.
ἰστέον δὲ ὅτι οὐδὲ ἐν πᾶσι τοῖς μετέχουσι τῆς ποιότητος ἡ ἐναντιότης τρίγωνον γὰρ τριγώνου οὐ λέγεται μᾶλλον τρίγωνον ἢ τετράγωνον ἢ κύκλος καθόλου γὰρ εἰπεῖν τὸ μᾶλλον καὶ ἧττον καὶ τὰ ἐναντία οὐδὲ ἐν οἷς πάντῃ ὁ αὐτὸς ὁρισμός ὡς ἐπὶ δύο τριγώνων οὐδὲ ἐν οἷς πάντῃ διάφορος ὡς ἐπὶ τριγώνου καὶ κύκλου θεωροῦνται  ἀλλ' ἐν οἷς πῇ μὲν ὁ αὐτὸς λόγος πῇ δὲ διάφορος ὡς ἐπὶ δύο λευκῶν ὁ γὰρ λόγος ὁ αὐτὸς ἐπὶ ἑκατέρου ἀλλὰ καὶ διάφορος λευκὸν γάρ ἐστι καὶ τὸ λελευκωμένον λευκὸν δέ ἐστι καὶ αὐτὸ τὸ χρῶμα ἀλλ' ἔστι μᾶλλον διακρίνειν καὶ ἧττον.
Τούτων δὲ τῶν δύο ἰδίων καὶ ἀνωτέρω ἐμνήσθημεν ἀλλὰ ποὺ μὲν ὡς μὴ ὑπαρχόντων οἷον ἐπὶ οὐσίας καὶ ποσοῦ ποὺ δὲ ὡς ὑπαρχόντων ὡς ἐπὶ τῶν πρός τι καὶ ποιότητος.
ὥσπερ δὲ ἀνωτέρω τὰ ψευδῆ ἴδια τῶν ἀληθῶν προέταττεν οὕτω κἀνταῦθα μετὰ τὰ ψευδῆ ἴδια ἔρχεται ἐπὶ τῶν κυρίως καί φησιν ὅτι τέταρτον ἴδιον τῆς ποιότητος ὥσπερ οὐσίας τὸ ταὐτὸν καὶ ἕτερον οὐδὲν γάρ ἐστιν ὁμοιότης ἢ ποιοτήτων ταυτότης ὥσπερ ἀνομοιότης ποιοτήτων διαφορά.
τοῦτο δὲ καὶ ἐπὶ ψυχῆς ληπτέον φημὶ τὸ ὅμοιον ὡς αἰεὶ τὸν ὁμοῖον ἄγει θεὸς ὡς τὸν ὁμοῖον καὶ ἐπὶ σώματος παῦροι γὰρ καὶ παῖδες ὁμοῖοι πατρὶ πέλονται καὶ τίκτουσιν δὲ γυναῖκες ἐοικότα τέκνα γονεῦσι.
Μετὰ τὰ τέσσαρα ἴδια τῆς ποιότητος ἀπορεῖ ὁ Ἀριστοτέλης ὅτι πῶς ἕξιν καὶ διάθεσιν ἤτοι ἐπιστήμην ὑπὸ δύο ἀνήγομεν κατηγορίας ὑπὸ τὰ πρός τι καὶ τὴν ποιότητα ἡ γὰρ ἕξις καὶ ἐπιστήμη παραδείγματα ἦσαν τῶν πρός τι ἡ γὰρ ἐπιστήμη ἐπιστητοῦ ἐπιστήμη καὶ ἡ ἕξις ἑκτοῦ ἕξις.
ἀλλὰ καὶ πρῶτον εἶδος τῆς ποιότητος ἦσαν ἕξις καὶ ἐπιστήμη ἤτοι διάθεσις.
ἔσται οὖν τι κοινὸν τῶν γενικωτάτων καὶ οὐκέτι δέκα αἱ κατηγορίαι ἐοικυῖαι τάγματι χιλίων ἀνδρῶν εἰς δέκα ἑκατοντάρχας διῃρημένων ἐν οἷς τὸ ἕτερον οὐ τελεῖ ὑπὸ τὸ ἕτερον.
καὶ λύει τοῦτο λέγων ὅτι ἡ καθόλου ἐπιστήμη πρός τι καὶ οὐ ποιότης ἡ δὲ τὶς ἐπιστήμη οἷον ἡ γραμματικὴ ἡ ἐν Ἀριστάρχῳ ἡ ῥητορικὴ ἡ ἐν Δημοσθένει ποιότητες καὶ οὐ πρός τι.
καὶ τοῦτο κατασκευάζει ἐκ τῶν ὁρισμῶν ἑκατέρου τῶν πρός τι καὶ τῆς ποιότητος πρός τι γάρ ἐστιν ὅσα αὐτὰ ἅπερ ἐστὶν ἑτέρων εἶναι λέγεται ἡ ἐπιστήμη οὖν τῶν πρός τι ἡ γὰρ ἐπιστήμη ἐπιστητοῦ ἐπιστήμη.
ποιότης δέ ἐστι καθ' ἣν ποιοί τινες λέγονται εἶναι λεγόμεθα δὲ γραμματικοὶ ἀπὸ τῆς γραμματικῆς οὐδὲ γὰρ ἀπὸ τῆς καθόλου ἐπιστήμης λεγόμεθα ἐπιστήμονες τοῦδε τοῦ γράμματος  ἀλλὰ λεγόμεθα ἐπιστήμονες ἀπό τινος ἐπιστήμης ἡ γὰρ γραμματικὴ οὐ λέγεται γραμματικὴ φωνῶν ἀλλ' ἐπιστήμη φωνῶν.
καὶ ἰδοὺ οἶδε καὶ ὁ Ἀριστοτέλης τὸ σημαινόμενεν τῶν πρός τι τὸ μὴ δι' ἑαυτὸ πρός τι ἀλλὰ διὰ τὴν πρὸς τὸ γένος ἀναφοράν οἷον ἡ γραμματική.
καὶ ἀποροῦσι πρὸς τὴν λύσιν ὅτι πῶς τοῦ γένους ὑπ' ἄλλην ἀναγομένου τὰ εἴδη ὑπὸ ἑτέραν κατηγορίαν ἀνάγεται ἰδοὺ γὰρ ἡ ἐπιστήμη ὑπὸ τὰ πρός τι ἡ δὲ γραμματικὴ εἶδος οὖσα τῆς ἐπιστήμης καὶ διὰ τοῦτο τῶν πρός τι ὑπὸ τὴν ποιότητα καὶ γὰρ ἐλέγετο ἀνωτέρω ὅτι ὅσα τῶν ἐπάνω κατηγορεῖται καὶ τῶν ὑποκάτω διὰ τί οὖν τὰ πρός τι τῆς ἐπιστήμης κατηγορούμενα τῆς γραμματικῆς οὐ κατηγορηθήσεται καὶ λέγομεν πρὸς τοῦτο ὅτι ἡ ἐπιστήμη ὡς ποιότης κατηγορηθήσεται τῆς γραμματικῆς οὐχ ὡς πρός τι εἰ καὶ συμβέβηκεν αὐτῇ ἀμφότερα καὶ πρός τι εἶναι καὶ ποιότητα κατ' ἄλλο καὶ ἄλλο νοούμενον.
καὶ ὡς ποιότης μὲν οὖσα κατὰ φύσιν διεβίβασε τὸ κατηγορούμενον αὐτῆς κατὰ φύσιν εἰς τὰ εἴδη τὸ δὲ πρός τι ὡς κατὰ δεύτερον λόγον αὐτῇ ὑπάρχον οὐ διεβίβασεν εἰς τὰ οἰκεῖα εἴδη.
λέγει καὶ δευτέραν λύσιν ὁ Ἀριστοτέλης ὅτι εἰ τὸ αὐτὸ ὑπὸ δύο κατηγορίας ἀνήγετο ὧν οὐδὲ ἑτέρα πρός τι ἀπορεῖν ἐχρῆν ἀλλ' οὐκ ἀπορεῖν ἐχρῆν ὅτι εἰ τὸ αὐτὸ δυνατὸν ὑπὸ δύο κατηγορίας ἀνάγεσθαι ὧν ἡ ἑτέρα οὐ πρός τι.
τοὐναντίον ἀπορεῖν ἐχρῆν ὅτι εἰ τὸ αὐτὸ μὴ καὶ ὑπὸ ἄλλην κατηγορίαν ἀνήγετο οὐδὲν γὰρ τῶν ὄντων πρός τι μόνως ἀλλ' ἢ πρός τι καὶ οὐσία ἢ πρός τι καὶ ποσὸν ἢ πρός τι καὶ ποιόν.
εἰπὲ καὶ ἄλλην σὺ λύσιν ὅτι οὐδὲν ἄτοπον τὸ αὐτὸ ὑπὸ δύο κατηγορίας ἀνάγεσθαι κατ' ἄλλο καὶ ἄλλο οἷον ἡ γραμματικὴ ὡς ἐπιστήμη καὶ ὑπὸ τὰ πρός τι καὶ ὑπὸ τὴν ποιότητα εἰ μὲν γὰρ ὡς πρὸς τὸ ἐν ᾧ ὑπόκειται τὴν ψυχήν ἀπίδῃ τις ποιότης εἰ δὲ πρὸς τὸ περὶ ὃ ἐνεργεῖ φημὶ τὰς φωνάς ἐπιστήμη.
ἀλλὰ ποίαν συνέχειαν ἔχει τὰ νῦν λεγόμενα πρὸς τὸ τέταρτον ἴδιον τῆς ποιότητος καὶ λέγομεν ὅτι ναί εἴ γε κατέληξεν ὁ περὶ ποιότητος λόγος εἰς τὸ ὅμοιον καὶ ἀνόμοιον ταῦτα δὲ καὶ πρός τι  καὶ ποιότητες ἄμφω ὁμοιότης γάρ ἐστι ποιοτήτων ταυτότης.
ταῦτα ἔχει ἡ θεωρία.
ἐν οἷς καὶ ὁ περὶ ποιότητος λόγος.
Οὐχ αἱ μὲν τῶν κατηγοριῶν ἁπλαῖ αἱ δὲ συμπεπλεγμέναι οὐ γὰρ συμπεπλεγμένον τὸ ποιεῖν καὶ πάσχειν εἰ καὶ τὸ ποιοῦν καὶ τὸ πάσχον ἐξ οὐσίας γὰρ καὶ ἐνεργείας τὸ ποιοῦν ἀσθενείας δὲ καὶ πείσεως τὸ πάσχον.
οὐδὲ τὸ ἐν τόπῳ εἶναι ἢ χρόνῳ σύνθετα εἰ καὶ τὸ ἐν τόπῳ ὂν ἐξ οὐσίας καὶ τόπου καὶ τὸ ἐν χρόνῳ ὂν ἐξ οὐσίας καὶ χρόνου καὶ διὰ τοῦτο σύνθετα.
οὐδὲ τὸ κεῖσθαι καὶ τὸ ἔχειν σύνθετα εἰ καὶ τὸ κείμενον καὶ τὸ ἔχον σύνθετα ἐξ οὐσίας καὶ θέσεως καὶ σχέσεως.
ἀλλὰ πᾶσαι αἱ κατηγορίαι ἁπλαῖ πᾶσα γὰρ κατηγορία ἁπλῆ ἐστι νοῆσαι καὶ γενικώτατον.
εἰ δέ τις ἀπορεῖ ὅτι πῶς γενικώτατον τὸ ἐκ συμπλοκῆς ἄλλων γενόμενον  ἐροῦμεν λύσιν τοιαύτην ὅτι ἀληθὲς τὸ προηγεῖσθαι τὰ ἁπλᾶ τῶν συνθέτων καὶ προτέτακται ἡ οὐσία πάσης κατηγορίας δεύτερον τὸ ποσόν τρίτον τὸ πρός τι τέταρτον τὸ ποιόν οὐκοῦν καὶ ἐν συνθέσει φυλάττεται ἡ τάξις ἐν ταῖς κατηγορίαις διὰ τοῦτο οὐδὲ τὸ ὂν συνωνύμως κατηγορηθήσεται τῶν δέκα κατηγοριῶν ἀλλ' ὅταν λέγωμεν ὅτι γενικώτατον τὸ ποιεῖν ἢ πάσχειν ἢ ἄλλην ὁποιανοῦν κατηγορίαν οὔ φαμεν ὅτι οὐδέν ἐστι πρὸ αὐτῶν  ἀλλ' ὅτι γένος οἰκεῖον οὐκ ἔχουσι πρὸ αὐτῶν συνωνύμως κατηγορηθῆναι ὀφεῖλον εἰ γὰρ τοῦτο οὐκ ἔστι γενικώτατον.
γενικώτατα δέ εἰσι πᾶσαι αἱ κατηγορίαι ὡς ἁπλαῖ νοῆσαι κἂν ἐκ συμπλοκῆς ἄλλων ἐγένοντο μία γὰρ ἡ σχέσις τῶν δύο πραγμάτων ὥσπερ μία ὁδὸς ἀπὸ Ἀθηνῶν εἰς Θήβας καὶ ἀπὸ Θηβῶν εἰς Ἀθήνας αἱ δὲ πόλεις δύο.
εἰ δέ τις εἴποι ὅτι καὶ τὰ πρός τι δύο εἰσὶ πράγματα ἔχοντα μίαν σχέσιν καὶ τί διοίσουσι τούτων φαμὲν πρὸς αὐτὸν ὅτι τὰ πρός τι πρὸς ἀντιστρέφοντα λέγεται ἀεί κἂν μία ἡ σχέσις αὐτῶν οὐ πάντως δὲ ὅπου συμπλοκὴ δύο πραγμάτων καὶ σχέσις εὐθύτητος καὶ πρός τι εἴη καὶ πρὸς ἀντιστρέφοντα λέγοιντο Ἀθῆναι γὰρ καὶ Θῆβαι οὐ πρός τι κἂν μία ὁδὸς μεταξύ οὐδὲ τὸ Σωκράτης περιπατεῖ τῶν πρός τι ὂν συμπεπλεγμένον οὐδὲ τὸ ποιοῦν ἐξ οὐσίας ὂν καὶ ἐνεργείας πρός τι οὐ γὰρ πρὸς τὸ πάσχον αὐτὸ παραβάλλοντες νῦν τὴν ποιεῖν κατηγορίαν νοοῦμεν ἀλλ' αὐτὸ τὸ ποιοῦν μόνον θεωροῦντες καθ' αὑτὸ συμπεπλεγμένον ἐξ οὐσίας καὶ ἐνεργείας τὸ ποιεῖν τὸ ἁπλοῦν ἐπινοοῦμεν κατηγορίαν.
τὰ αὐτὰ καὶ ἐπὶ τῶν λοιπῶν συμπεπλεγμένων κατηγοριῶν ἀκουστέον ἤγουν συνθέτων.
σύνθετοι δὲ λέγονται τῷ ἐκ συμπλοκῆς ἀλλήλων αὐτὰς γενέσθαι.
διὸ καὶ ἀπαρεμφάτοις ῥήμασιν αὐτὰς ὀνομάζει ποιεῖν πάσχειν ἵνα μὴ τὸ ἐφέλκεσθαι πρόσωπον συνθέτους αὐτὰς ποιήσῃ ἢ ἐπιρρήμασιν ὀνομάζει τινὰς ἐξ αὐτῶν ἰσοδυναμοῦσι ῥήμασιν ἀπαρεμφάτοις τὸ γὰρ ποῦ ταὐτὸν τῷ ἐν τόπῳ εἶναι καὶ τὸ ποτέ τῷ ἐν χρόνῳ εἶναι τὸ δὲ εἶναι ἀπαρέμφατον ῥῆμα.
Μηκύνας οὖν ὁ Ἀριστοτέλης τὸν περὶ τῶν ἁπλῶν κατηγοριῶν λόγον ἔχει δι' αὐτῶν καὶ τὰς συμπεπλεγμένας.
προέταξε δὲ τῶν συμπεπλεγμένων τὸ ποιεῖν καὶ πάσχειν διὰ δύο αἰτίας ἢ ὅτι περὶ ποιότητα τὸ ποιεῖν καὶ πάσχειν ἢ ὅτι ἐμνήσθη ἐν τῷ περὶ ποιότητος λόγῳ τοῦ ποιεῖν καὶ πάσχειν ὅτε τὴν διὰ φόβον ὠχρίασιν καὶ τὸ δι' αἰδῶ ἔρευθος ὑπὸ τὸ πάσχειν ἀνήγαγεν.
ἐπέγραψε δὲ Περὶ τοῦ ποιεῖν καὶ πάσχειν οὐ Περὶ ποιοῦντος καὶ πάσχοντος διότι τὸ ποιοῦν καὶ πάσχον τῶν πρός τι οὐ Περὶ ποιήσεως καὶ παθήσεως ἡ γὰρ ποίησις διττή λέγεται γὰρ ποίησις καὶ αὐτὴ ἡ ἐνέργεια καὶ τὸ ἀποτέλεσμα οἷον ἀβάκιον ἅπερ προδήλως ὑπὸ ἄλλην κατηγορίαν ἀνάγονται.
οὕτω δὲ συγγενὲς τὸ ποιεῖν καὶ πάσχειν τῇ ποιότητι ὅτι καὶ τὰ ἴδια τῆς ποιότητος ὑπάρχει τῷ ποιεῖν καὶ πάσχειν ἐναντία γὰρ τὸ ποιεῖν καὶ ποιεῖν οἷον τὸ θερμαίνειν τῷ ψύχειν ἐστὶν ἐναντίον.
ἀλλὰ καὶ τὸ πάσχειν τῷ πάσχειν ἐναντίον τὸ γὰρ θερμαίνεσθαι τῷ ψύχεσθαι ἐναντίον.
ὑπάρχει δὲ τῷ ποιεῖν καὶ πάσχειν ὥσπερ τὰ ἐναντία οὕτω καὶ τὸ μᾶλλον καὶ ἧττον ἔστι γὰρ μᾶλλον θερμαίνειν καὶ μᾶλλον ψύχειν καὶ ἧττον θερμαίνειν καὶ ἧττον ψύχειν καὶ μᾶλλον θερμαίνεσθαι καὶ ψύχεσθαι καὶ ἧττον.
Ἐπειδὴ δὲ αἱ κατηγορίαι πλήθει τῶν ὑφ' ἑαυτὰς εἰδῶν χαρακτηρίζονται ὡς γενικώταται οὖσαι εἴπωμεν τὰ εἴδη ἑκάστης τῶν ἓξ κατηγοριῶν.
τὸ ποιεῖν τοίνυν διττόν ἢ γὰρ εἰς ἑαυτὸ ἢ εἰς ἕτερον ποιεῖ τι καὶ εἰς ἑαυτὸ μὲν ὡς ἡ ψυχὴ ζωοῦσα ἑαυτήν εἰς ἕτερον δὲ ὥσπερ ἡ αἴσθησις ἐνεργοῦσα περὶ τὸ αἰσθητόν ὅ τι μὲν γὰρ ὁρᾷ ἡ αἴσθησις οἶδε διὰ τί δὲ ὁρᾷ οὐκ οἶδε.
καὶ ἄλλως τὸ ποιεῖν διττόν ἢ γὰρ καθ' ὁρμὴν ὡς ἐπὶ τοῦ ὑλακτοῦντος κυνός ἢ κατὰ φύσιν ὡς τῷ πυρὶ τὸ καίειν φυσικῶς.
καὶ τὸ πάσχειν διττόν ἢ γὰρ φθαρτικόν ἐστιν ὡς ἐπὶ τοῦ τέμνεσθαι καὶ καίεσθαι ἢ τελειωτικὸν ὡς τὸ μανθάνειν γινώσκειν.
τὸ ποῦ ἑξαχῶς τὸ γὰρ ποῦ ἐστι τὸ ἐν τόπῳ εἶναι ὁ δὲ τόπος πέρας τοῦ περιέχοντος τὸ δὲ περιεχόμενον σῶμα παντὸς δὲ σώματος τρεῖς εἰσι διαστάσεις ἐπειδὴ καὶ τρεῖς μόναι εὐθεῖαι πρὸς ὀρθὰς γωνίας δύνανται συμβάλλειν ἑαυταῖς καθ' ἓν σημεῖον πάσης δὲ διαμέτρου δύο εἰσὶ πέρατα ὡς γίνεσθαι ἓξ διαστάσεις ἄνω κάτω πρόσω ὀπίσω δεξιά ἀριστερά.
καὶ τὸ μὲν ἄνω καὶ κάτω ποιεῖ τὸ ὑπὲρ γῆν καὶ ὑπὸ γῆν ἡμισφαίριον τὸ δὲ δεξιὰ καὶ ἀριστερὰ ποιεῖ ἀνατολικὸν καὶ δυτικόν τὸ πρόσω καὶ ὀπίσω ποιεῖ νότιον καὶ βόρειον.
ταῦτα περὶ τοῦ ποῦ.
τὸ δὲ ποτὲ τριχῶς κατὰ τὴν τριμέρειαν τοῦ χρόνου ἐνεστῶτος παρεληλυθότος μέλλοντος.
τὸ δὲ κεῖσθαι τριχῶς ἢ γὰρ ὄρθιά εἰσι πάντα καὶ λέγεται στάσις ἢ πάντα κέκλιται καὶ λέγεται ἀνάκλισις ἢ τὰ μὲν ὕπτια τὰ δὲ κεκλιμένα καὶ λέγεται καθέδρα.
τὸ ἔχειν διχῶς ἢ ὅλον περὶ ὅλον ὡς ἱμάτιον περὶ ὅλον τὸ σῶμα ἢ ὅλον περὶ μέρος ὡς δακτύλιος ὅλος περὶ μέρος τὸν δάκτυλον.
ταῦτα ἡμῖν καὶ περὶ τῶν δέκα κατηγοριῶν.
ἐν οἷς σὺν θεῷ καὶ τὸ δεύτερον τμῆμα.
Ἐπειδὴ τὰς κατηγορίας διηνύσαμεν καὶ τῶν χρησίμων δὲ πρὸς τὰς κατηγορίας τὰ ἀσαφέστερα διηρθρώσαμεν ὧν τὸ μὲν πεποιήκαμεν ἐν τῷ πρώτῳ τμήματι τὸ δὲ ἐν τῷ δευτέρῳ μηδὲ τῶν σαφῶν χρησίμων πρὸς τὰς κατηγορίας ἀμελήσωμεν πανταχόθεν τὸ τέλειον τῇ πραγματείᾳ περιποιούμενοι.
ἐπὶ τὸ τρίτον τοίνυν ἥκωμεν τμῆμα ἐν ᾧ περὶ πέντε τινῶν διαλέγεται ὁ φιλόσοφος περὶ ἀντικειμένων περὶ προτέρου καὶ ὑστέρου περὶ τῶν ἅμα περὶ κινήσεως περὶ τοῦ ἔχειν ἑτέρου ὄντος τῆς τοῦ ἔχειν κατηγορίας.
προέταξε δὲ τὰ ἀντικείμενα ἐπειδὴ τῶν ἄλλων χρησίμων ἐν τῇ πρώτῃ κατηγορίᾳ ἐδεήθη  περὶ τοῦ ἅμα ἐν τοῖς πρός τι περὶ προτέρου καὶ ὑστέρου ἐν τῇ ποιότητι ὅτε ἔλεγεν ὅτι πρότερον τὸ ἐπιστητὸν τῆς ἐπιστήμης τῶν μέντοι ἀντικειμένων ἐν πάσῃ κατηγορίᾳ ἐδεήθη ἐφ' ἑκάστης γὰρ κατηγορίας ἐζητοῦμεν εἰ ἔχει ἐναντίον ἢ οὔ.
καὶ διαφορᾶς ἐναντίων δὲ ἐδεήθημεν ἐν τῷ περὶ ποσοῦ λόγῳ ὅτε τὸ μέγα καὶ μικρὸν καὶ πολὺ καὶ ὀλίγον οὐκ ἀνήγομεν ὑπὸ τὰ ἐναντία ἀλλ' ὑπὸ τὰ πρός τι τὰ δὲ ἐναντία καὶ τὰ πρός τι εἴδη ἀντικειμένων.
Ἑρμῖνος δὲ ὁ Πρὸ τῶν τόπων ἐπιγράψας τὰς Κατηγορίας αἰτίαν λέγει τοιαύτην ὅτι διαλεκτικὴ ἡ προκειμένη πραγματεία ἔργον δὲ τῆς διαλεκτικῆς περὶ τὸν ἀποφαντικὸν εἰλεῖσθαι λόγον τῷ συνηγορεῖν τῇ ἀντιφάσει καὶ τοῖς ἀντικειμένοις διὰ τοῦτο οὖν καὶ τὰ ἀντικείμενα τῶν λοιπῶν προέταξε.
Τὰ δὲ ἀντικείμενα τετραχῶς ἢ ὡς τὰ πρός τι ἢ ὡς τὰ ἐναντία ἢ ὡς ἕξις καὶ στέρησις ἢ ὡς ἀπόφασις καὶ κατάφασις.
δύο οὖν ζητήσωμεν ἐνταῦθα διὰ τί τέσσαρα καὶ τὴν τάξιν αὐτῶν.
τέσσαρα τοίνυν εἰσὶ δι' αἰτίαν τοιαύτην τὰ ἀντικείμενα ἢ ἁπλᾶ ἢ συμπεπλεγμένα καὶ εἰ μὲν συμπεπλεγμένα ποιεῖ τὴν ἀντίφασιν Σωκράτης κάθηται Σωκράτης οὐ κάθηται εἰ δὲ ἁπλᾶ ἢ σώζει ἄλληλα καὶ ποιεῖ τὰ πρός τι ἢ ἀναιρεῖ εἰ γὰρ τὰ πρός τι συναναιρεῖ ἀλλ' οὐ ταὐτὸν τὸ ἀναιρεῖν τῷ συναναιρεῖν τὸ γὰρ ἀναιροῦν αὐτὸ μένον ἄλλο ἀναιρεῖ τὸ δὲ συναναιροῦν ἀναιρεθὲν συναναιρεῖ εἰ δὲ ἀναιρεῖ ἢ ἀμφότερα μεταβάλλει εἰς ἄλληλα τὸ θερμὸν εἰς ψυχρὸν ἢ ἀνάπαλιν καὶ ποιεῖ τὰ ἐναντία ἢ τὸ ἓν μόνον μεταβάλλει καὶ ποιεῖ ἕξιν καὶ στέρησιν ἕξις γὰρ εἰς στέρησιν μεταβάλλει στέρησις δὲ εἰς ἕξιν οὐδέποτε ὑπὸ φύσεως ἢ τέχνης τῇ γὰρ προνοίᾳ οὐδὲν ἀδύνατον.
προέταξε δὲ τὰ πρός τι ἐν τοῖς ἀντικειμένοις ὡς μαλακώτερα καὶ ὡς ἧττον μαχόμενα ἐν τοῖς ἀντικειμένοις ὡς καὶ ἀμφιβάλλεσθαι εἴ εἰσιν ἀντικείμενα σώζοντα ἄλληλα.
ἀλλὰ τοῦτο μὲν δείκνυσιν Ἀλέξανδρος ὅτι ἀντικείμενα ὃς καὶ τὰ λαβδοειδῆ ξύλα παράδειγμα λαμβάνει ἅτινα μετὰ ἀντιθέσεώς τινος σώζει ἄλληλα ἃ ἡ συνήθεια ἀντήρεις καλεῖ ὁ δὲ ποιητὴς ἀμείβοντας.
ἀλλ' οὗτος μὲν διὰ μόνου παραδείγματος πιστοῦται ὅτι ἀντικείμενα φέρε δὲ ἡμεῖς λόγῳ δείξωμεν ὅτι εἰσὶν ἀντικείμενα.
ἀντικείμενα μὲν οὖν εἰσι ὡς ἀναιροῦντα τὰ γὰρ ἀναιροῦντα ἀναιροῦσιν ἀρκεῖ δὲ πρὸς μάχην τὸ ἀναιρεῖν ὁπωσοῦν καὶ περίεργον τὸ ζητεῖν εἰ τοιῶσδε ἢ τοιῶσδε ἀναιρεῖ.
εἰπὲ δὲ καὶ ἄλλην αἰτίαν διὰ τί προέταξε τὰ πρός τι ἐπειδὴ ταῦτα δύο κοινὰ ἔχει  τὰ δὲ ἐναντία ἓν κοινὸν ἔχει ἅμα γὰρ ἄπεστιν ὡς ἐπὶ φαιοῦ λευκὸν καὶ μέλαν ἅμα δὲ παρεῖναι οὐ δύναται.
διὰ τοῦτο οὖν τὰ πρός τι προέταξεν ὡς ἧττον ἀντικείμενα διὰ τὴν πολλὴν κοινωνίαν.
ἕξις δὲ καὶ στέρησις οὐδὲ ἅμα παρεῖναι δύναται οὐδὲ ἅμα ἀπεῖναι.
ἐπὶ μέντοι πεφυκότων μόνων οὐ γὰρ λέγεται νωδὸν τὸ νεογνὸν παιδίον οὐδὲ τυφλὸν τὸ σκυλάκιον κἂν μὴ ὁρᾷ.
ἀπόφασις μέντοι καὶ κατάφασις οὐδὲ ἅμα ἄπεισιν οὐδὲ ἅμα πάρεισι.
καὶ τοῦτο κοινὸν ἔχει ἕξει καὶ στερήσει.
διαφέρει δὲ τῷ ἐπὶ πάντων λέγεσθαι ὄντων μὴ ὄντων πεφυκότων μὴ πεφυκότων.
ἀλλὰ ταῦτα μὲν κατὰ Ἀριστοτέλην ἀντικείμενα μόνον.
ὁ μέντοι Πλάτων ἄκρα ταῦτά φησιν εἶναι ἀντικείμενα μεταξὺ δὲ τούτων εἶναι μέσα ὡς πάντα ἔμμεσα λέγων μεταξὺ γὰρ τῶν πρός τι καὶ τῶν ἐναντίων ἐστὶ θερμότερον ψυχρότερον ἐναντία γὰρ ταῦτα ὡς θερμὸν ψυχρόν καὶ πρός τι τὸ γὰρ θερμότερον τοῦ ἠρέμα θερμοῦ θερμότερον.
μεταξὺ δὲ τῶν ἐναντίων καὶ ἕξεως καὶ στερήσεως φῶς καὶ σκότος καὶ τῶν μὲν γὰρ ἐναντίων ἔχουσι τὸ μεταβάλλειν εἰς ἄλληλα στερήσεως δὲ καὶ ἕξεως τὸ εἰδοποιεῖσθαι μὲν τὸ φῶς τὸ δὲ σκότος ἀνείδεον.
μεταξὺ δὲ ἕξεως καὶ στερήσεως καὶ ἀποφάσεως καὶ καταφάσεώς ἐστιν ἐπιστήμη ἄγνοια δικαιοσύνη ἀδικία ἡ γὰρ ἄγνοια στερητικὸν μὲν ὄνομα εἰ δὲ προστεθῇ τὸ ἀποφατικὸν τὸ οὔ καὶ εἴπωμεν ἀντὶ μὲν τοῦ ἄδικος οὐ δίκαιος καὶ ἀντὶ τοῦ ἀγνοεῖ ὅτι οὐ γινώσκει τότε ἀποφατικὰ γίνονται καὶ στερητικά.
Τὸ προκείμενον ἡμῖν ἐστι διακρῖναι τὰ εἴδη τῶν ἀντικειμένων ἀπ' ἀλλήλων καὶ τέως τὰ πρός τι ἀπὸ τῶν ἐναντίων διότι τὰ πρός τι αὐτὰ ἅπερ ἐστὶν ἑτέρων εἶναι λέγεται  τὰ δὲ ἐναντία οὐχ οὕτως τὸ γὰρ μέλαν οὐ λέγεται λευκοῦ μέλαν ἀλλ' ἐναντίον ὁμοίως καὶ τὸ λευκόν.
διὸ τὰ μὲν πρός τι κύκλον λέγεται μιμεῖσθαι ὡς ἀπὸ τοῦ αὐτοῦ ἀρχόμενα καὶ εἰς τὸ αὐτὸ λήγοντα τὰ δὲ ἐναντία εὐθεῖαν λέγεται μιμεῖσθαι τὴν ἀλλαχόθεν ἀρχομένην καὶ ἀλλαχοῦ λήγουσαν.
Ἐφ' οἷς διακρίνει καὶ τὰ ἐναντία ἀπὸ ἕξεως καὶ στερήσεως.
πρὸς δὲ τὴν διάκρισιν τούτων δύο λημμάτων χρῄζει τῆς διαιρέσεως τῶν ἐναντίων καὶ τοῦ ὁρισμοῦ τῆς στερήσεως.
ἀλλ' ἡ παροῦσα θεωρία τὸ ἓν παραδίδωσι τὴν διαίρεσιν τῶν ἐναντίων.
τὰ ἐναντία ἢ ἄμεσα ἢ ἔμμεσα.
καὶ εἰ ἄμεσα ἢ οὐσιώδη ὡς ἄρτιον καὶ περιττόν  ἢ ὡς ἐπουσιώδη ὡς νόσος καὶ ὑγίεια ταῦτα γὰρ γίνονται καὶ ἀπογίνονται χωρὶς τῆς τοῦ ὑποκειμένου φθορᾶς.
τῶν δὲ ἐμμέσων ἢ ἀμφότερα δύναται ἀπεῖναι τοῦ ὑποκειμένου ὡς λευκὸν καὶ μέλαν τοῦ φαιοῦ ἢ τὸ ἕτερον μόνον τῶν ἐναντίων ἄπεστι τὸ δὲ ἕτερον πάντως ὑπάρχει διὰ τὸ προκατειλῆφθαι τὸ εἶδος ὑπ' ἐκείνου οἷον τὸ λευκὸν ὑπάρχει κύκνῳ καὶ χιόνι ἄπεστι δὲ τὸ μέλαν τὸ δὲ μέλαν ὑπάρχει τῷ κόρακι καὶ ἐβένῳ ἄπεστι δὲ τὸ λευκόν.
ὁ δὲ Ἀριστοτέλης τὰ ἔμμεσα διαιρεῖ ἄλλως λέγων ὅτι τῶν ἐμμέσων τὸ μέσον ἢ ἀμφοτέρων τῶν ἄκρων μετέχει ὡς τὸ χλιαρόν ὅτε καὶ κατωνόμασται ἢ οὐδετέρου τῶν ἄκρων μετέχει ὅτε οὐδὲ κατωνόμασται ἀλλὰ τῇ ἀποφάσει τῶν ἄκρων ὀνομάζεται ὡς τὸ παιδίον τὸ μήπω κατὰ προαίρεσιν ἐνεργῆσαν οὔτε δίκαιον οὔτε ἄδικόν φαμεν.
ἔδει δὲ τὸν Ἀριστοτέλην πρότερον διελεῖν τὰ ἔμμεσα εἰς μονόμεσα καὶ πολύμεσα μονόμεσα μὲν γὰρ τὸ ψυχρόν ἐστι καὶ θερμόν  πολύμεσα δὲ ὡς τὸ λευκὸν καὶ μέλαν πολλὰ γὰρ τὰ μέσα τούτων χρώματα ξανθόν φαιόν ὠχρὸν καὶ ἄλλα πολλά.
ταύτης οὖν λεχθείσης ὑφ' ἡμῶν τῆς ὑποδιαιρέσεως ἰστέον ὅτι καὶ ἄλλως τὰ ἔμμεσα ὑποδιαιρεῖται ἢ ὥρισται καὶ τὰ ἄκρα καὶ τὸ μέσον ὡς ἐπὶ θερμοῦ καὶ ψυχροῦ καὶ τοῦ χλιαροῦ  ἢ τὸ μὲν μέσον ὥρισται τὰ δὲ ἄκρα ἀόριστα ὡς ἐπὶ ὀρθῆς γωνίας αὕτη γὰρ ὥρισται καὶ οὐκ ἔστιν εἰπεῖν ὀρθὴν ὀρθῆς μείζονα ἢ ἐλάττονα τὰ δὲ ἄκρα αὐτῆς ἀόριστα ἡ ὀξεῖα καὶ ἡ ἀμβλεῖα γωνία ὀξεῖα γὰρ ὀξείας ἐστὶ μᾶλλον ὀξεῖα καὶ ἧττον καὶ ἀμβλεῖα ὁμοίως.
καὶ αὕτη ἡ διαίρεσις τῶν ἐναντίων.
Ἐπειδὴ πρὸς τὴν διάκρισιν τῶν ἐναντίων ἀπὸ ἕξεως καὶ στερήσεως ἐδεήθη τῆς διαιρέσεως τῶν ἐναντίων καὶ τοῦ ὁρισμοῦ τῆς στερήσεως ὧν τὸ πρῶτον ἡ φθάσασα ἐδίδαξε θεωρία τὴν διαίρεσιν τῶν ἐναντίων φέρε εἴπωμεν καὶ τὸν ὁρισμὸν τῆς στερήσεως.
ἀλλ' ἵνα τοῦτο γνῶμεν λήμματά τινα προλάβωμεν.
ἰστέον ὅτι ἵνα γένηται ἡ στέρησις τεσσάρων χρεία εἰς συνδρομήν οἷον ἀπουσίας εἴδους  ἀλλὰ καὶ χρόνου ἐπιτηδείου τὸ γὰρ νεογνὸν παιδίον οὐ λέγεται νωδόν ἐπεὶ μὴ ἔχει ὀδόντας οὐδὲ τὸ ἀρτιγενὲς σκυλάκιον λέγεται τυφλόν ἐπεὶ μὴ ὁρᾷ οὐ γὰρ πέφυκεν ὁρᾶν ἐν τῷ χρόνῳ ἐκείνῳ.
αὕτη δὲ ἡ στέρησις τοῦ δυνάμει ἐστί διὸ οὐδὲ ἐπανακάμπτει ποτέ εἰ γὰρ μὴ ἦν τοῦ δυνάμει ἡ στέρησις πάντως ἂν ἤγετο εἰς τὸ ἐνεργείᾳ.
τούτων οὕτως προληφθέντων πρόεισιν ὁ ὁρισμὸς τῆς στερήσεως οὕτως στέρησίς ἐστιν ἀπουσία εἴδους φύσεως δεκτικῆς ἐν τῷ πεφυκότι δέχεσθαι καθ' ὃν πέφυκε δέχεσθαι χρόνον.
οὗτος ὁ ὁρισμός.
ἰστέον δὲ ὅτι τινὰ καὶ τὸ ὄνομα καὶ τὸ πρᾶγμα στερητικὸν ἔχει ὥσπερ τὸ ἀναίσθητος ἐπὶ τοῦ ἀποπλήκτου τινὰ δὲ τὸ ὄνομα στερητικὸν ἔχει οὐ μὴν τὸ πρᾶγμα ὡς τὸ ἀθάνατον καὶ ἀσώματον καὶ ἄλογον τινὰ δὲ τὸ πρᾶγμα στερητικὸν ἔχει οὐ μὴν τὸ ὄνομα ὡς τὸ τυφλότης.
ἀλλ' αὕτη μὲν ἡ ἐν Κατηγορίαις στέρησις.
οἶδε δὲ καὶ ἄλλας στερήσεις ὁ Ἀριστοτέλης ἐν ταῖς Φυσικαῖς αὑτοῦ πραγματείαις τὴν στέρησιν τῆς ἐνεργείας ὡς ἐπὶ τοῦ καθεύδοντος γεωμέτρου οὗτος γὰρ τῆς ἐνεργείας ἐστέρηται.
καὶ τῆς ἕξεως τῆς τελείας λέγεται στέρησις ὡς ἐπὶ τοῦ παιδίου τοῦ ἄρτι εἰς γραμματικοῦ φοιτήσαντος τῆς γὰρ τελείας ἕξεως τοῦτο ἐστέρηται.
λέγεται στέρησις καὶ τῆς ὀρθότητος ὡς ἄφωνον λέγομεν τὸν κακόφωνον οὗτος γὰρ τῆς ὀρθότητος ἐστέρηται τῆς φωνῆς.
λέγεται στέρησις καὶ τοῦ μεγέθους καθὸ λέγομεν ἀτράχηλον ζῷον καὶ ἀγίγαρτον ῥοιάν ἐπειδὴ ποὺ μὲν ὁ τράχηλος βραχὺς ποὺ δὲ τὸ γίγαρτον μικρόν.
αὗται δὲ αἱ στερήσεις οὔκ εἰσι τοῦ δυνάμει ἀλλὰ τοῦ ἐνεργείᾳ μόναι δὲ αἱ τῆς ὀρθότητος καὶ τοῦ μεγέθους διὸ καὶ ἄγονται εἰς τὸ ἐνεργείᾳ.
Δεῖ δὲ εἰδέναι ὅτι ἄλλο πρός τι καὶ ἄλλο τὰ ὑπὸ τὰ πρός τι  ἄλλο ἕξις καὶ ἄλλο στέρησις καὶ ἄλλο τὸ ἔχον ἕξιν ἢ στέρησιν ἕξιν γὰρ λέγεται ἔχειν ὁ ἄνθρωπος οἷον τὴν ὅρασιν ὅρασις δὲ οὐ λέγεται οὐδὲ ἕξις ταὐτὰ καὶ ἐπὶ τυφλότητος καὶ στερήσεως πάλιν ἄλλα ἐναντία καὶ ἄλλα τὰ ὑπὸ ἐναντία  ἄλλο ἀπόφασις καὶ ἄλλο κατάφασις καὶ καὶ ἄλλα τὰ ὑπὸ ταύτας ἡ μὲν γὰρ κατάφασις καὶ ἀπόφασις ὡς λόγοι εἰσί τὰ δὲ ὑπ' αὐτὰς πράγματα Σωκράτης οὐ κάθηται Σωκράτης κάθηται ἀπόφασις καὶ κατάφασις ὑπὸ δὲ ταύτας τὸ καθῆσθαι Σωκράτην ἢ μὴ καθῆσθαι.
οὐ ταὐτὸν δὲ ταῦτα ἐπειδὴ οὐ πάντως ἐν τῷ λέγειν ὅτι Σωκράτης κάθηται ἤδη κατ' ἀλήθειαν κάθηται  κἂν εἴπω ὅτι οὐ κάθηται τί κωλύει τὸ καθῆσθαι αὐτόν οὐκ ἐξ ἀνάγκης οὖν οἱ λόγοι πάντως συμφθέγγονται τοῖς πράγμασι.
πλὴν εἰ καὶ τοσοῦτον ταῦτα διαφέρουσιν ἀλλήλων ἀλλ' οὖν ὁ τρόπος τῆς ἀντιθέσεως ὁ αὐτός ὡς γὰρ ἀντίκεινται ἕξις καὶ στέρησις οὕτω καὶ τὰ ἔχοντα τὴν ἕξιν καὶ στέρησιν καὶ ὡς ἀντίκεινται τὰ ἐναντία οὕτω καὶ τὰ ὑπ' αὐτά καὶ ὡς ἀντίκεινται ἀπόφασις καὶ κατάφασις οὕτω καὶ τὰ ὑπ' αὐτά.
ἐπὶ δὲ τῶν πρός τι τὰ μετέχοντα ἀντίκεινται ἀλλήλοις οὐ μὴν ἐπὶ τοῦ πρός τι αὐτῆς τῆς κατηγορίας ἔστιν ἀντίθεσις ἡ γὰρ σχέσις μία αὐτὴ ἡ κατηγορία.
Μετὰ τὸν ὁρισμὸν τῆς στερήσεως ὀφείλων εἰπεῖν τὴν διαίρεσιν τῶν ἐναντίων ἀπὸ ἕξεως καὶ στερήσεως δι' ἣν καὶ προελήφθη ὁ ὁρισμὸς τῆς στερήσεως οὐ τοῦτο ποιεῖ ἀλλ' αὐτὰ τὰ πρός τι διακρίνει ἐπειδὴ καὶ ἐπὶ τούτων τὴν αὐτὴν εὑρίσκει διάκρισιν.
ἔχει δὲ ἡ διάκρισις οὕτως τὰ πρός τι αὐτὰ ἅπερ εἰσὶν ἑτέρων εἶναι λέγονται ἕξις δὲ καὶ στέρησις αὐτὰ ἅπερ εἰσὶν ἑτέρων οὐδέποτε λέγονται οὐδὲ γὰρ λέγεται ἡ τυφλότης ὄψεως τυφλότης.
εἰ δέ τις ἐρεῖ ὅτι ναί λέγεται ὄψεως τυφλότης λύομεν τοῦτο καὶ κατ' ἔνστασιν καὶ κατὰ ἀντιπαράστασιν.
κατὰ μὲν ἔνστασιν οὕτως οὐ λέγεται ἡ τυφλότης ὄψεως τυφλότης ἀλλ' ὄψεως στέρησις οὐδὲ γὰρ αὐτὴ ἡ ὄψις τυφλότης ἐγένετο καθόλου γὰρ αἱ στερήσεις οὐ πρὸς τὰς ὄψεις ἤγουν ἕξεις λέγονται ἀλλὰ πρὸς τὰ ὑποκείμενα μόρια οὐ λέγεται ἡ χωλότης πήρωσις ὀρθότητος σκελῶν ἀλλὰ πήρωσις σκελῶν καὶ τὸ σκότος οὐ φωτὸς σκότος ἀλλ' ἀέρος σκότος.
οὕτω καὶ τυφλότης οὐκ ὄψεως τυφλότης ἀλλ' ὄψεως στέρησις λέγεται διὰ τὴν πρὸς τὸ γένος ἀναφοράν.
οὕτω μὲν κατ' ἔνστασιν.
ἀλλὰ καὶ κατὰ ἀντιπαράστασιν οὕτως ἔχει εἰ καὶ συγχωρήσομεν ὅτι λέγεται ὄψεως τυφλότης οὐ δήπου καὶ ἀντιστρέφει οὐδὲ γὰρ λέγει τις τὴν ὄψιν τυφλότητος ὄψιν ἐπεὶ μὴ προϋπάρχει τυφλότης ὄψεως.
ἀλλὰ ναί φασί προϋπάρχει ὡς ἐπὶ τῶν ἐκ γενετῆς τυφλῶν.
ἀλλὰ ψεῦδος καὶ ἐπὶ τούτων γὰρ προηγεῖται ἡ ὄψις ὅσον ἐπὶ τὸ πεφυκέναι.
πάλιν ἐνίστανταί τινες ὅτι εἰ λέγεται ἡ τυφλότης ὄψεως στέρησις καὶ ὄψεως τυφλότης λεχθήσεται καθόλου γὰρ ἐὰν γένος τινὸς κατηγορῆται ἔχον καὶ ἄλλα εἴδη ἀνάγκη ἓν τῶν εἰδῶν ἐκείνων κατηγορεῖσθαι τοῦ πράγματος ἐκείνου τὸ ζῷον κατηγορεῖται ἀνθρώπου εἴδη ἔχον τὸ λογικὸν καὶ τὸ ἄλογον ἀνάγκη καὶ τὸ λογικὸν κατηγορεῖσθαι τοῦ ἀνθρώπου.
ὁ Φιλόπονος τούτου ἐπιλαμβάνεται λέγων ὅτι οὐ καλῶς εἶπεν εἴδη στερήσεως τοῦ γὰρ μὴ ὄντος οὐκ εἰσὶν εἴδη.
ψευδὴς δὲ ὁ λόγος ἐπειδὴ μηδαμῇ μηδαμῶς ἀνέλαβε τὴν στέρησιν ὅπερ ἄτοπον αὕτη γὰρ ἡ στέρησις οὐκ ἔστι πάντῃ μὴ ὄν ἀλλ' ἀμυδρὸν εἶδος ἔχει.
διὸ καὶ ἐν ἀρχαῖς ὑπὸ Ἀριστοτέλους τάττεται τὸ δὲ πάντῃ μὴ ὂν ἀρχὴ πῶς ἂν εἴη ἔστι δὲ καὶ ἄλλως διακρῖναι τὰ πρός τι ἀπὸ ἕξεως καὶ στερήσεως διότι τὰ μὲν πρός τι συναναιρεῖ ἄλληλα ἕξις δὲ καὶ στέρησις οὐχ οὕτως καὶ ὅτι τὰ μὲν πρός τι ἅμα ἄπεστι καὶ ἅμα πάρεστιν ἕξις δὲ καὶ στέρησις οὐδὲ ἅμα πάρεστιν οὐδὲ ἅμα ἄπεστιν.
Διακρίνας ὁ Ἀριστοτέλης τὰ πρός τι ἀπὸ τῶν ἐναντίων καὶ ἕξεως καὶ στερήσεως ὀφείλων τὰ αὐτὰ πρός τι διακρῖναι καὶ ἀπὸ τῆς ἀντιφάσεως ἵνα πληρωθεισῶν τῶν σχέσεων τῶν πρός τι πρὸς τὰ μετὰ ταῦτα ἑτέραν ἀρχὴν προστησάμενος κατὰ δίαυλον εἴπῃ τὴν διάκρισιν τῶν ἐναντίων ἀπὸ πάντων τῶν μετὰ ταῦτα οὐ τοῦτο ποιεῖ ἀλλὰ διακρίνει πρῶτον τὰ ἐναντία ἀπὸ ἕξεως καὶ στερήσεως.
τοῦτο δὲ ποιεῖ ἐπειδὴ κοινῶν εὐπορήσει λόγων διακρινόντων τὴν ἀντίφασιν ἀπὸ πάντων τῶν μετ' αὐτήν.
ἔχει δὲ ἡ διάκρισις τῶν ἐναντίων ἀπὸ ἕξεως καὶ στερήσεως οὕτως τριττῶν ὄντων τῶν ἐναντίων ἀμέσων ἐμμέσων καὶ ἐμμέσων ἢ ἀπεῖναι δυναμένων ἀμφοτέρων τοῦ ὑποκειμένου ὡς ἐπὶ λευκοῦ καὶ μέλανος ἢ μὴ δυναμένων ἄμφω ἀπεῖναι τοῦ ὑποκειμένου διὰ τὸ ἀφωρισμένως τὸ ἕτερον ὑπάρχειν τῷ ὑποκειμένῳ τῶν τριῶν εἰδῶν τῶν ἐναντίων διακρίνει ἕξιν καὶ στέρησιν τῶν γὰρ ἀμέσων ἐναντίων ἀνάγκη θατέρου μετέχειν τὸ ὑποκείμενον ζῷον  ἕξις δὲ καὶ στέρησις τοῦτο οὐκ ἔχει τὸ γὰρ νεογνὸν παιδίον οὔτε νωδὸν λέγεται οὔτε ὀδόντας ἔχειν καὶ τὸ ἀρτιγενὲς σκυλάκιον οὔτε ὄψιν ἔχειν λέγεται οὔτε τυφλότητα.
οὕτως μὲν τῶν ἀμέσων ἐναντίων ταῦτα διαφέρει.
τῶν δὲ ἐμμέσων ἀμφοτέρων δυναμένων ἀπεῖναι ὅτι ἐκεῖνα ἄμφω μὲν ἀπεῖναι δύνανται ἕξις δὲ καὶ στέρησις ἅμα ἀπεῖναι οὐ δύνανται τοῦ γὰρ χρόνου ὄντος ἐπιτηδείου πάντως θάτερον ὑπάρχει τῷ ζῴῳ.
τῶν δὲ ἐμμέσων ἐναντίων ἐφ' ὧν τὸ ἕτερον πάντως ὑπάρχει τῷ ζῴῳ διαφέρει ἕξις καὶ στέρησις διότι ἐκεῖ ἀφωρισμένως τὸ ἕτερον ὑπάρχει τῷ ὑποκειμένῳ οἷον τὸ λευκὸν τῇ χιόνι καὶ τὸ μέλαν τῷ κόρακι ἐπὶ δὲ ἕξεως καὶ στερήσεως οὐχ οὕτως οὐ γὰρ ἀφωρισμένως ὁ δεῖνα ἄνθρωπος τυφλότητα ἔχει ἢ ὄψιν ἀλλ' ὡς ἔτυχεν.
ὁ μέντοι Συριανὸς λαμβάνεται τοῦ παραδείγματος οὗ εἴπομεν περὶ τοῦ παιδίου καὶ τοῦ σκυλακίου ὅτι οὔτε ἕξιν λέγεται ἔχειν οὔτε στέρησιν μὴ προστιθεὶς δὲ καὶ τὴν αἰτίαν.
ἀλλὰ φέρε ἡμεῖς καὶ τὴν αἰτίαν προσθῶμεν ὅτι τὸ παράδειγμα δοκεῖ ἡμαρτῆσθαι διὰ τὸ τὸν χρόνον ἀνεπιτήδειον εἶναι.
ἐγὼ δὲ πρὸς τοῦτο εἴποιμι ἄν ὁ ἐξηγητὴς ὑμῶν ὅτι δι' αὐτὸ τοῦτο λέγεται μήτε ἕξιν ἔχειν μήτε στέρησιν διὰ τὸν ἀνεπιτήδειον τοῦ χρόνου ἵνα γὰρ γένηται στέρησις χρεία χρόνου ἐπιτηδείου καὶ τῶν λοιπῶν τῶν εἰρημένων.
οὕτω ταῦτα εἰπὼν ὁ Ἀριστοτέλης ὡς εἰ καί τις δείξας ὅτι τοῦ ἰσοπλεύρου τριγώνου αἱ δύο πλευραὶ τῆς λοιπῆς μείζονές εἰσι καὶ τοῦ ἰσοσκελοῦς αἱ δύο τῆς λοιπῆς μείζονες καὶ τοῦ σκαληνοῦ αἱ δύο τῆς λοιπῆς μείζονες καθόλου ἀποφαίνεται ὅτι παντὸς τριγώνου αἱ δύο πλευραὶ μείζονες τῆς λοιπῆς εἰσιν ἀλλ' ἐνταῦθα μὲν ἐπὶ τῶν τριγώνων ἀληθὲς τὸ ἐκ τῶν κατὰ μέρος ἐπὶ τὸ καθόλου ἀναδραμεῖν καὶ ἀποφήνασθαι ἐπειδὴ ἰσχύσαμεν ἐναριθμήτων ὄντων τῶν σημαινομένων πᾶσιν ἐπεξελθεῖν παχυμερὴς γὰρ ἡ τοιαύτη δεῖξις οὐδὲ γὰρ ἐπὶ πάντων δυνατὸν πᾶσι τοῖς σημαινομένοις ἐπεξελθεῖν οὕτω κἀνταῦθα ὁ Ἀριστοτέλης μὴ ἀρκεσθεὶς τοῖς τρισὶν εἴδεσι τῶν ἐναντίων εἰς τὸ καθολικῶς ἀποφαίνεσθαι περὶ πάντων τῶν ἐναντίων ἄλλως δι' ἑτέρου λόγου καθολικοῦ ἀποφαίνεται περὶ τῶν ἐναντίων λέγων οὕτως ὅτι τὰ ἐναντία ὄντος τοῦ δεκτικοῦ πέφυκε μεταβάλλειν εἰς ἄλληλα ἕξις δὲ καὶ στέρησις οὐχ οὕτως ἡ μὲν γὰρ ἕξις εἰς τὴν στέρησιν μεταβάλλει στέρησις δὲ εἰς τὴν ἕξιν οὐ μεταβάλλει ὑπὸ φύσεως ἢ τέχνης τῇ γὰρ προνοίᾳ οὐδὲν ἀδύνατον.
καλῶς δὲ εἶπεν ὄντος τοῦ δεκτικοῦ εἰ μὴ γὰρ εἴη κοινὸν ὑποκείμενον οὐ γίνεται μεταβολή περὶ γὰρ τὸν τόπον ἡ μάχη ὡς Πλωτῖνός φησι.
καὶ ἄλλως δὲ διακριτέον ταῦτα ὅτι τἀναντία εἰδοπεποιημένα εἰσίν ἕξις δὲ καὶ στέρησις οὐχ οὕτως ἡ μὲν γὰρ ἕξις εἰδοπεποίηται ἡ δὲ στέρησις οὔ.
καὶ ἄλλως ὅτι τὰ ἐναντία δύο πράγματά εἰσιν ἕξις δὲ καὶ στέρησις ὂν καὶ μὴ ὄν εἰσιν.
Τεσσάρων ὄντων εἰδῶν τῶν ἀντικειμένων ἓξ γίνονται σχέσεις κατὰ τὴν ἐν τῇ Εἰσαγωγῇ Πορφυρίου μέθοδον πολυπλασιαζόντων τέσσαρα ἐπὶ τὸν μονάδι ἐλάττονα τὸν τρία τετράκις τρία δώδεκα καὶ τῶν συναχθέντων λαμβανόντων τὰ ἡμίση ἡμίση γὰρ τῶν δώδεκα ἕξ.
ἓξ οὖν σχέσεις τῶν πρός τι πρὸς τὰ ἐναντία καὶ πρὸς ἕξιν καὶ στέρησιν  ἄλλαι δὲ τρεῖς γίνονται σχέσεις ἀπὸ ἀποφάσεως καὶ καταφάσεως πρὸς τὰ λοιπά.
διαφέρει δὲ τῶν τριῶν ἡ ἀπόφασις καὶ κατάφασις διότι ἡ μὲν ἀπόφασις καὶ κατάφασις διαιρεῖ τὴν ἀλήθειαν καὶ τὸ ψεῦδος ἢ γὰρ ἀληθεύει ἢ ψεύδεται Σωκράτης κάθηται Σωκράτης οὐ κάθηται τὰ δὲ πρός τι καὶ τὰ ἐναντία καὶ ἕξις καὶ στέρησις ὡς ἁπλαῖ φωναὶ ὄντα οὔτε ἀληθεύουσιν οὔτε ψεύδονται ἐὰν γὰρ εἴπω πατήρ οὔτε ἠλήθευσα οὔτε ἐψευσάμην κἂν εἴπω λευκὸν ἢ μέλαν ἢ ὄψις ἢ τυφλότης τούτων ἕκαστον καθ' αὑτὸ οὔτε ἀληθὲς οὔτε ψεῦδος.
εἰ δέ τις λέγει ὅτι συμπεπλεγμένα αὐτὰ λαμβάνω καὶ λέγω ὅτι Σωκράτης υἱός ἐστι Σωκράτης μέλας ἐστί Σωκράτης ὄψιν ἔχει ἀλλὰ καὶ οὕτω διαφέρει τούτων ἡ ἀντίφασις αὕτη γὰρ καὶ ἐπὶ τῶν ὄντων καὶ ἐπὶ μὴ ὄντων διαιρεῖ τὴν ἀλήθειαν καὶ τὸ ψεῦδος οἷον ἄνθρωπος ἔστι σκινδαψὸς οὐκ ἔστι τὰ δὲ ἄλλα ἐπὶ μόνων τῶν ὄντων ὁ γὰρ μὴ ὢν Σωκράτης οὔτε λευκὸς οὔτε μέλας οὔτε πατὴρ οὔτε υἱὸς οὔτε ὄψιν ἔχει οὔτε τυφλότητα οὐκοῦν ἐπὶ μόνων τῶν ὄντων ταῦτα λέγει καὶ οὐ τῶν ἁπάντων.
οὐ γὰρ λέγεται ἡ ψυχὴ δεξιὰ ἢ ἀριστερά οὐδὲ ὁ ἀὴρ λευκὸς ἢ μέλας ἢ ὄψιν ἢ τυφλότητα ἤ τι τοιοῦτον ἔχειν.
καὶ οὐδὲ ἐπὶ πάντων τῶν ὄντων δεκτικῶν τὸ γὰρ σκυλάκιον τὸ ἀρτιγενὲς οὔτε ὄψιν ἔχει οὔτε τυφλότητα καὶ τὸ νεογνὸν παιδίον οὔτε νωδόν ἐστιν οὔτε ὀδόντας ἔχει.
Διαλεχθεὶς ὁ Ἀριστοτέλης περὶ πάντων τῶν ἀντικειμένων καὶ ἰδίᾳ περὶ τῶν ἐναντίων διαλέγεται ἐτίμησε γὰρ τἀναντία ἢ ὡς φυσικὸς ἢ ὅτι καὶ αὐτὴ ἡ φύσις τοῖς ἐναντίοις κρίνεται κινήσει καὶ ἠρεμίᾳ καὶ ἡ κίνησις δὲ καὶ ἡ ἠρεμία αἷς ἡ φύσις χαρακτηρίζεται τοῖς ἐναντίοις κρίνεται πᾶσα γὰρ μεταβολὴ ἀπὸ τοῦ ἐναντίου εἰς τὸ ἐναντίον γίνεται.
τρεῖς δὲ κανόνας ἡμῖν περὶ τῶν ἐναντίων παραδίδωσι.
καὶ πρῶτος μὲν κανὼν οὗτος ὅτι τὸ ἀγαθὸν τῷ κακῷ μόνῳ ἐστὶν ἐναντίον τὸ δὲ κακὸν καὶ τῷ ἀγαθῷ ἐναντίον καὶ ἄλλῳ κακῷ οἷον ὡς ἐπὶ τῶν ἀρετῶν ἑκάστη ἀρετὴ δύο κακίαις παρασπίζεται ἡ δικαιοσύνη τῇ πλεονεξίᾳ καὶ μειονεξίᾳ καὶ ἁπλῶς εἰπεῖν ἑκάστῃ ἀρετῇ ὑπερβολὴ καὶ ἔλλειψις παράκειται τῇ φρονήσει πανουργία καὶ ἄνοια τῇ σωφροσύνῃ ἀκολασία καὶ ἠλιθιότης τῇ ἀνδρείᾳ θράσος καὶ δειλία μάχεται.
μάχεται οὖν ἡ ἀρετὴ καὶ τῇ ὑπερβολῇ καὶ τῇ ἐλλείψει ὡς ἀγαθὸν κακῷ ἡ δὲ ὑπερβολὴ καὶ ἔλλειψις ἑκάστη αὐτῶν μάχεται τῇ ἑτέρᾳ ὅτι ἡ μέν ἐστιν ὑπερβολὴ ἡ δὲ ἔλλειψις μάχονται δὲ καὶ τῇ ἀρετῇ ὡς κακὸν ἀγαθῷ.
ἀλλ' ἄδικος ἡ φύσις ἑνὶ δύο ἀντιτάξασα.
πρὸς ὅ φαμεν ὅτι κἀνταῦθα ἓν ἑνὶ ἀντίκειται ὡς γὰρ συμμετρία ἡ ἀρετὴ ὡς ἀσυμμετρίᾳ ταῖς δύο ἀντίκειται.
οὗτος δὲ ὁ κανὼν ἀληθὴς καὶ ἐπὶ πραγμάτων ὡς ἐπὶ τῶν ἀρετῶν καὶ ἐπὶ ζωῆς ὅτι οἱ μὲν ἀγαθοὶ τοὺς κακοὺς μόνους μισοῦσιν οἱ δὲ κακοὶ καὶ τοὺς ἀγαθοὺς καὶ τοὺς κακούς  καὶ ἐπὶ λόγων ἀληθὴς ὁ κανὼν οὗτος ὅτι μάχεται ἡ ἀλήθεια τῷ ψεύδει μόνῳ τὸ δὲ ψεῦδος καὶ τῇ ἀληθείᾳ μάχεται καὶ τῷ ἑτέρῳ ψεύδει οἷον τῷ λόγῳ ἤγουν τῇ προτάσει τῇ λεγούσῃ ὅτι οὐ πᾶς ἄνθρωπος δίκαιος μάχονται δύο λόγοι ψευδεῖς ὁ λέγων ὅτι οὐδεὶς ἄνθρωπος δίκαιος καὶ ὁ λέγων ὅτι πᾶς ἄνθρωπος δίκαιος ἀλλ' ἐκεῖνοι καὶ πρὸς ἑαυτοὺς μάχονται ὁ μὲν γὰρ λέγει ὅτι οὐδείς ὁ δὲ λέγει ὅτι πᾶς.
οὗτος μὲν ὁ πρῶτος κανών.
δεύτερος κανὼν ὅτι τὰ ἐναντία δύνανταί ποτε συνυπάρχειν ἑαυτοῖς ἐν γένει ὅτι τῶν ζῴων τὰ μὲν λευκὰ τὰ δὲ μέλανα καὶ ἐν εἴδει ὅτι τῶν ἀνθρώπων οἱ μὲν ὑγιαίνουσιν οἱ δὲ νοσοῦσι δύνανται καὶ μὴ συνυπάρχειν ἑαυτοῖς ὡς καὶ ἐν τῇ Εἰσαγωγῇ εἴρηται ἐν τῷ αὐτῷ κατ' ἀριθμὸν ὑποκειμένῳ κἀν τῷ αὐτῷ μέρει καὶ ἐν τῷ αὐτῷ χρόνῳ καὶ ἐν τῷ αὐτῷ τόπῳ.
οὗτος καὶ ὁ δεύτερος κανών.
τρίτος κανὼν ὅτι τὰ ἐναντία ἢ ὑπὸ ἓν γένος ἀνάγονται ὡς λευκὸν καὶ μέλαν ὑπὸ τὸ χρῶμα ἢ ὑπὸ ἀντιδιῃρημένα γένη ὡς δικαιοσύνη καὶ ἀδικία ὑπὸ ἀρετὴν καὶ κακίαν ἢ οὐκ ἀνάγονται ὑπὸ γένος τῷ αὐτὰ γένος εἶναι ὡς τὸ ἀγαθὸν καὶ κακόν ταῦτα γὰρ γένη εἰσί.
καὶ οὐ δώδεκα αἱ κατηγορίαι τούτων προστεθέντων ταῦτα γὰρ γένη εἰσὶν οὐχ οἷα τὰ παρὰ Ἀριστοτέλει διαμερισάμενα πάντα τὰ ὄντα καὶ τὸ τελοῦν ὑπὸ τοῦτο τὸ γένος ὑπ' ἄλλο οὐ τελεῖ καὶ γὰρ ἐχρήσατο τῷ διωρισμένῳ ποσῷ ἐπὶ τῶν δέκα κατηγοριῶν οὐ μὴν τῷ συνεχεῖ δέκα λέγων τὰ γενικώτατα ὧν τὸ ἕτερον οὐ τελεῖ ὑπὸ τὸ ἕτερον δέκα γὰρ φωνὰς εἶπεν ἁπλᾶς σημαινούσας ἁπλᾶ πράγματα διὰ μέσου ἁπλῶν νοημάτων ἕκαστον τούτων καθ' ἑαυτὸ θεωρεῖται ἀμιγὲς τοῦ ἑτέρου ἀλλ' οἷα τὰ παρὰ Πλάτωνι διὰ πάντων διήκοντα καὶ δι' ἀλλήλων οὗτος γὰρ πέντε λέγει γένη τοῦ ὄντος καὶ τῷ συνεχεῖ κέχρηται καὶ τῷ διωρισμένω τρόπῳ αὐτὰ θεωρῶν τὰ πράγματα καὶ τὰ νοήματα χωρὶς φωνῶν ὡς ἔχουσι φύσεως συνυπάρχοντα ἀλλήλοις συνεχὲς μὲν νοήσας τὴν δίιξιν τῶν πραγμάτων δι' ἀλλήλων διωρισμένον δὲ τὸ ἀσύγχυτον τῶν διελθόντων τὸ γὰρ ἀγαθὸν καὶ τὸ κακὸν διὰ τῶν δέκα κατηγοριῶν διήκουσι καὶ ἀγαθὸν μὲν ἐν οὐσίᾳ γένεσις κακὸν δὲ φθορά ἐν ποσῷ ἀγαθὸν μὲν τὸ δίπηχυ λόγου χάριν κακὸν δὲ τὸ πηχυαῖον ἐν ποιῷ ἀγαθὸν μὲν συμμετρία κακὸν δὲ ἀσυμμετρία ἐν πρός τι ἀγαθὸν μὲν τὸ ἔχειν κακὸν δὲ τὸ μὴ ἔχειν ἐν τῇ ποτὲ ἀγαθὸν μὲν τὸ πλεῖν θέρους κακὸν δὲ τὸ πλεῖν χειμῶνος ἐν τῷ ποῦ ἀγαθὸν μὲν ἐν ὑγιεινῷ χωρίῳ διαιτᾶσθαι κακὸν δὲ ἐν νοσερῷ ἐν τῷ κεῖσθαι ἀγαθὸν τῷ νοσοῦντι ἡ τοιάδε ἀνάκλισις κακὸν δὲ ἡ τοιάδε ἐν τῷ ἔχειν ἀγαθὸν μὲν τὸ ἔχειν τέκνα ἢ σίδηρον αὐτὸς γὰρ ἐφέλκεται ἄνδρα σίδηρος κακὸν δὲ τὸ μὴ ἔχειν ἐν τῷ ποιεῖν ἀγαθὸν τὸ διδάσκειν κακὸν δὲ τὸ ἀδικεῖν ἐν τῷ πάσχειν ἀγαθὸν τὸ διδάσκεσθαι κακὸν δὲ τὸ ἀδικεῖσθαι.
καὶ οὕτως μὲν ὁ Ἀριστοτέλης ἐναντία γένη εἶναί φησι τὸ ἀγαθὸν καὶ τὸ κακόν.
ἀκριβολογουμένοις δὲ οὐδὲ ἐναντία φανήσεται ἀλλὰ κατὰ στέρησιν καὶ ἕξιν ἀντικεῖσθαι δεῖ γὰρ τῶν ἐναντίων ἑκάτερον εἰδοπεποιῆσθαι καὶ ὡρισμένην ἔχειν φύσιν ὥσπερ τὸ λευκὸν καὶ τὸ μέλαν τὸ δὲ κακὸν οὐκ ἔχει ὡρισμένην ὑπόστασιν ἀμετρία γάρ τίς ἐστιν ἡ δὲ ἀμετρία πῶς εἶδος ἂν σχοίη ὡρισμένον ὅθεν οὐδὲ ὁρισμῷ ὑποπίπτει ἡ κακία ἀλλ' ὥσπερ ἡ στέρησις τῇ ἀπουσίᾳ τῆς ἕξεως παραγίνεται αὐτὴ οὐκ ἔχουσα ὡρισμένην τινὰ φύσιν οὕτω καὶ ἡ κακία τῇ ἀπουσίᾳ τῆς ἀρετῆς παραγίνεται ἢ καθ' ὑπερβολὴν ἢ κατ' ἔλλειψιν ἐκείνης γὰρ ἐν συμμετρίᾳ θεωρουμένης ἡ τοῦ μετρίου παρατροπὴ κακίαν ἐποίησε κατὰ τὸ πλεονάζον καὶ ἐλλεῖπον.
Δικαιοσύνη δὲ καὶ ἀδικία ἐν τοῖς ἐναντίοις γένεσι τοῦ μὲν γὰρ ἀρετὴ τοῦ δὲ κακία τὸ γένος.
Ἰστέον ὅτι εἰ καὶ ὑπὸ τὰ ἐναντία τελεῖν γένη ἔφη τὰ ἐναντία οὐ κατὰ τὸ γενικώτατον αὐτῶν γένος εἴρηκεν ἀλλὰ κατὰ τὸ προσεχὲς καὶ ὑπάλληλον ἀνάγκη γὰρ πάντα τὰ ἐναντία ὑπὸ τὸ αὐτὸ τελεῖν γένος εἰ γὰρ καὶ ἡ ἀδικία ὑπὸ τὴν κακίαν τελεῖ καὶ ἡ δικαιοσύνη ὑπὸ τὴν ἀρετήν ἀλλὰ καὶ ἡ ἀρετὴ καὶ ἡ κακία ὑφ' ἕν τι τελοῦσι κοινὸν γένος τὴν ἕξιν λέγω καὶ τὴν διάθεσιν αὐτὰ δὲ ὑπὸ τὴν ποιότητα ἥτις ἐστὶ γένος γενικώτατον πάντων ἐναντίων.
καὶ εἰκότως ὑφ' ἓν τὰ ἐναντία τελοῦσι γένη ἐσπούδασε γὰρ ἡ φύσις τὸν πρὸς ἄλληλα αὐτῶν εἰδυῖα πόλεμον ἄνωθέν τε καὶ κάτωθεν αὐτὰ δῆσαι ἄνωθεν μὲν τῷ κοινῷ γένει κάτωθεν δὲ τῷ κοινῷ ὑποκειμένῳ.
ταῦτα καὶ περὶ ἀντικειμένων καὶ ἡ παροῦσα θεωρία.
Καὶ περὶ προτέρου διαλέγεται ὁ Ἀριστοτέλης ἐδεήθη γὰρ καὶ τούτου οὐ μόνον ἐν τῷ τῶν κατηγοριῶν τμήματι ὅτε τὴν οὐσίαν διῄρει εἰς πρῶτον καὶ δεύτερον καὶ ὅτε πρώτην ἔλεγε τὴν οὐσίαν τῶν ἄλλων κατηγοριῶν δεύτερον δὲ τὸ ποσὸν ἀλλὰ καὶ ἐν τοῖς πρός τι ὅτε πρότερον τὸ αἰσθητὸν τῆς αἰσθήσεως καὶ τὸ ἐπιστητὸν τῆς ἐπιστήμης καὶ ἐν τοῖς ἀντικειμένοις ὅτε πρῶτα ἔλεγε τὰ πρός τι δεύτερα τὰ ἐναντία τρίτην τὴν ἕξιν καὶ τὴν στέρησιν τετάρτην ἀπόφασιν καὶ κατάφασιν.
ὃ οὖν ποιεῖ τὸ τρίτον τμῆμα πρὸς τὸ δεύτερον τῶν Κατηγοριῶν τμῆμα τὰ χρήσιμα διδάσκον πρὸς ἐκεῖνο τοῦτο ποιεῖ αὐτὸ πρὸς ἑαυτὸ καὶ τὰ χρήσιμα διδάσκει ὧν ἐδεήθη ἐν τῷ περὶ τῶν ἀντικειμένων λόγῳ.
πανταχοῦ τὰ πρός τινα διδασκαλίαν ἑτέρων παραλαμβανόμενα ὕστερον διδάσκει.
τετραχῶς δὲ λέγων τὰ πρότερα πέντε αὐτὰ ἀπαριθμεῖται ὡς ἑνὸς μὴ ὄντος κυρίως προτέρου.
καὶ ὁ στοιχειωτὴς λέγων αἰτήματα πέντε ἓξ αὐτὰ ἀπαριθμεῖται ὡς ἑνὸς μὴ ὄντος αἰτήματος.
διὸ καὶ δυνάμενος ἕκαστον εἶδος τῶν ἅμα ἑκάστῳ εἴδει τοῦ προτέρου ἀντιθεῖναι τῷ ἑνὶ οὐκ ἀντέταξεν ὡς ἀλλοτρίῳ φιλοσοφίας.
διαιρεῖται δὲ τὸ πρότερον εἰς ταῦτα οὐχ ὡς γένος εἰς εἴδη ἐν γὰρ τοῖς ὡς γένος εἰς εἴδη οὐκ ἔστι τὸ μὲν κυρίως τὸ δὲ οὐ κυρίως.
ἓν τοίνυν εἶδος τοῦ προτέρου τὸ κατὰ χρόνον ὃ καὶ κυρίως πρότερον οὐχ ὅτι καὶ τοῦ φύσει προτέρου πρότερον ἀλλὰ τῇ συνηθείᾳ κυρίως τοῦτο πρῶτον ἔγνωσται ὡς τὰ Τρωϊκὰ τῶν Μηδικῶν καὶ Πλάτωνος Σωκράτης.
ἀλλ' ἐπὶ μὲν ἐμψύχων καὶ παλαιότερον καὶ πρεσβύτερον λέγεται ἐπὶ δὲ ἀψύχων παλαιότερον μόνον.
δεύτερον εἶδος τοῦ προτέρου τὸ συναναιροῦν καὶ μὴ συναναιρούμενον συνεισφερόμενον καὶ μὴ συνεισφέρον ὡς τὸ ζῷον τοῦ ἀνθρώπου φύσει πρότερον καὶ ἡ μονὰς τῆς δυάδος.
οὐ λέγω δὲ καὶ τὸ καθολικώτερον ἡ γὰρ μονὰς τῆς δυάδος φύσει μὲν προτέρα καθολικωτέρα δὲ οὐκ ἔστιν οὐ γὰρ λέγεται ἡ δυὰς μονὰς τῷ τοῦ γένους ὀνόματι.
τρίτον εἶδος τοῦ προτέρου τὸ τῇ τάξει πρῶτον ὥσπερ αἱ συλλαβαὶ τῶν λέξεων τὰ δὲ γράμματα τῶν στοιχείων ἐπειδὴ αἱ γραμμικαὶ δείξεις οὐ δέονται τῶν στοιχείων εὐθὺς διὰ τῆς καταγραφῆς δεικνύουσαι τὸ σχῆμα ἤγουν τὸ διάγραμμα γραμμικόν καὶ πολλοὶ ἐροῦσι μακροὺς λόγους μήτε γράμματα μήτε συλλαβὰς εἰδότες.
καὶ τὰ προοίμια καὶ αἱ διηγήσεις τῶν ἀγώνων τῇ τάξει πρότερα ὁ γὰρ ἄτεχνος ῥήτωρ δύναται τοῖς προοιμίοις ἐπὶ τέλει χρήσασθαι καὶ οἱ ἀρεοπαγῖται οὔτε ἐπιλόγων οὔτε προοιμίων ἠκροῶντο.
ταῦτα τῇ τάξει πρότερα ἔξεστι γὰρ προτάξαι ἡμᾶς ἃ βουλόμεθα.
τέταρτον εἶδος τοῦ προτέρου τὸ ἀντιστρέφον καὶ ἐξισάζον ὁπωσοῦν δὲ αἴτιον θάτερον θατέρῳ τοῦ εἶναι ὡς πατὴρ καὶ υἱός.
ταῦτα ἀντιστρέφει ἀλλ' ὁ μὲν πατὴρ καὶ τοῦ εἶναι τῷ υἱῷ ὡς ἀνθρώπῳ αἴτιος καὶ τῆς σχέσεως ὁ δὲ υἱὸς τῆς σχέσεως μόνης τῷ πατρὶ αἴτιος.
πέμπτον εἶδος τοῦ προτέρου τὸ κατὰ τὴν ἀξίαν ὥσπερ λέγομεν πρωτεύοντας ἐν πόλει ὅπερ ἀλλότριον τοῦ προκειμένου οὐ γὰρ φιλοσοφίας τὸ λογίζεσθαι τύχας εἰδυίας τὸ τῆς τύχης γὰρ ῥεῦμα μεταπίπτει ταχύ καὶ τὸ ὦ μῆτερ ἥτις ἐκ τυραννικῶν δόμων δούλειον ἦμαρ εἶδες.
εἰσὶ δὲ πέντε τρόποι δι' αἰτίαν τοιαύτην τὸ πρῶτον ἢ ἐν λόγοις καὶ ποιεῖ τὸ τῇ τάξει πρῶτον ἢ ἐν πράγμασι.
καὶ τοῦτο διχῶς ἢ γὰρ δι' ἑαυτὸ ἢ δι' ἄλλο καὶ εἰ δι' ἑαυτό ἢ μεῖζον καὶ ποιεῖ τὸ τῇ φύσει πρῶτον  ἢ ἴσον καὶ ποεῖ τὸ ἀντιστρέφον ὡς ἐπὶ πατρὸς καὶ υἱοῦ.
εἰ δι' ἄλλο δέ ἢ διὰ τὸν χρόνον καὶ ποιεῖ τὸ πρῶτον ἤγουν τὸ παλαιότερον ἢ διὰ τὴν ἀξίαν καὶ ποιεῖ τὸ πέμπτον ὅπερ ἀλλότριον ἐδείχθη τῆς φιλοσοφίας.
Καὶ περὶ τῶν ἅμα διαλέγεται ὁ Ἀριστοτέλης ἐδεήθη γὰρ καὶ τούτων εἰς τὰς κατηγορίας ὅτε ἔλεγε τὰ πρός τι ἅμα τῇ φύσει εἶναι καὶ ὅτι οὐ μόνον τὰ ἐναντία ἄμεσα ἢ ἔμμεσα ἀλλὰ καὶ τῶν πρός τι τὰ μὲν ἄμεσα τὰ δὲ ἔμμεσα ἄμεσα πρός τι δεξιὸν καὶ ἀριστερόν ἔμμεσα δὲ μεῖζον ἔλαττον μέσον γὰρ τὸ ἴσον καὶ τὸ πρότερον καὶ τὸ ὕστερον μέσον γὰρ τὸ ἅμα καὶ ὅτι τὰ ἅμα ἐκ τῆς ἀποφάσεως τῶν ἄκρων γνωρίζονται ἃ γὰρ μήτε πρότερα ἀλλήλων μήτε ὕστερα ταῦτα ἅμα.
τρία δὲ εἴδη τῶν ἅμα λέγει καὶ τρία ἀντικεῖσθαι τοῖς τέσσαρσιν εἴδεσι τοῦ προτέρου τῷ γὰρ ἑνί ὡς εἴρηται οὐδὲν ἀντιτίθησι.
πρῶτον δὲ εἶδος τῶν ἅμα τὸ τῷ χρόνῳ ἅμα ὡς τὰ μόρια τοῦ ἐμβρύου.
τοῦτο κυρίως ἅμα καὶ ἀντίκειται τῷ κατὰ χρόνον προτέρῳ.
δεύτερον εἶδος τῶν ἅμα τὸ ἀντιστρέφον καὶ ἐξισάζον μηδαμῶς δὲ ἕτερον ἑτέρου αἴτιον τοῦ εἶναι ὡς τὸ δεξιὸν καὶ τὸ ἀριστερόν ὡς μὲν γὰρ δεξιὸν καὶ ἀριστερὸν ἅμα καὶ ἀντιστρέφοντα ὡς δὲ πράγματα οὐδὲν οὐδενὸς αἴτιον οὐδὲ γὰρ ἡ δεξιὰ χεὶρ τῆς ἀριστερᾶς αἰτία καὶ τὸ ἀνάπαλιν ὡς χεὶρ χειρός.
τοῦτο τὸ σημαινόμενον δύο σημαινομένοις τοῦ προτέρου ἀντίκειται τῷ τῇ φύσει προτέρῳ ἐν ᾧ τὸ μεῖζον καὶ ἔλαττον  καὶ τῷ ἀντιστρέφοντι μὲν κατὰ τὸ εἶναι ὁπωσοῦν δὲ δυναμένῳ αἰτίῳ εἶναι τῷ ἑνί ὡς πατὴρ καὶ υἱός ἐνταῦθα γὰρ οὐδὲν οὐδενὸς αἴτιον ὡς τὸ δεξιὸν καὶ ἀριστερόν.
τρίτον σημαινόμενον τῶν ἅμα τὸ τῇ τάξει ἅμα ὡς τὰ ἐκ τῆς διαιρέσεως καταγόμενα τὸ λογικὸν καὶ ἄλογον τοῦτο ἀντίκειται τῷ τῇ τάξει προτέρῳ.
ταῦτα μὲν ἐν τούτοις.
Ἐφ' οἷς διαλέγεται καὶ περὶ κινήσεως οὐχὶ τὸν πρέποντα τῇ φυσικῇ τρόπον τοῦτο γὰρ ποιεῖ ἐν τοῖς τελευταίοις τῆς Φυσικῆς τέτταρσι λόγοις καὶ ἐν τῷ τρίτῳ οὐ γὰρ νῦν ὁρίζεται τὴν κίνησιν οὐδὲ λέγει τὰ αἴτια τῆς κινήσεως.
ἀλλὰ τὸν πρέποντα τῇ διαλεκτικῇ τρόπον διαλέγεται περὶ αὐτῆς ἀπαριθμεῖται τὰ σημαινόμενα τῆς κινήσεως λέγει τὰς διαφορὰς αὐτῆς καὶ ποία ποίᾳ ἀντίκειται.
διαλέγεται δὲ περὶ κινήσεως ἐπειδὴ καὶ αὐτῆς ἐδεήθη ἐν ταῖς κατηγορίαις ἐν μὲν τῇ οὐσίᾳ λέγων ὅτι ἡ οὐσία κατὰ τὴν οἰκείαν ἑαυτῆς μεταβολὴν τῶν ἐναντίων ἐστὶ δεκτική  καὶ ἐν τῇ ποιότητι ὅτε ἔλεγε τὰς ἕξεις καὶ διαθέσεις ἀμεταβλήτους εἶναι ἡ δὲ μεταβολὴ κίνησις  καὶ ὅτε τὸν λόγον καὶ τὴν δόξαν ἔλεγεν αὐτὰ μὲν ἀκίνητα διαμένειν τοῦ δὲ πράγματος μεταβάλλοντος καὶ αὐτὰ μεταβάλλειν.
ἓξ δὲ εἴδη τῆς κινήσεως γένεσις φθορά αὔξησις μείωσις ἀλλοίωσις ἡ κατὰ τόπον μεταβολή.
ἓξ δὲ εἴδη εἰσὶ δι' αἰτίαν τοιαύτην ἡ κίνησις ἐξάλλαξίς ἐστι καὶ ἔκστασις.
ἐξίσταται δέ τις ἢ ἑαυτοῦ καὶ ποιεῖ γένεσιν καὶ φθοράν ἢ τῶν ἑαυτοῦ καὶ τοῦτο διχῶς ἢ γὰρ μεριστὸν καὶ ποιεῖ τὸ ποσόν ἐν ᾧ αὔξησις καὶ μείωσις ἢ ἀμέριστον καὶ ποιεῖ τὸ ποιόν ἐν ᾧ ἡ ἀλλοίωσις ἢ τῶν περὶ αὐτὸν καὶ ποιεῖ τὴν κατὰ τόπον μεταβολήν ὁ γὰρ τόπος περὶ ἡμᾶς καὶ οὐκ ἐν ἡμῖν.
ἰστέον δὲ καὶ τοῦτο ὅτι οὐχ ὡς γένος εἰς εἴδη ἡ κίνησις διαιρεῖται ἐν γὰρ τοῖς ὡς γένος εἰς εἴδη διαιρουμένοις οὐκ ἔστι τάξις προτέρα δὲ ἡ κατὰ τόπον κίνησις τῶν λοιπῶν διὰ τὰ οὐράνια ταῦτα γὰρ τὴν μὲν κατὰ τόπον κίνησιν ἔλαχον οὐδεμιᾶς δὲ ἄλλης κινήσεως μετέσχον οὔτε γενέσεως ἢ φθορᾶς οὐκ αὐξήσεως ἢ μειώσεως ἢ ἀλλοιώσεως.
Τρία προεθέμεθα ζητῆσαι περὶ κινήσεως τὴν ἀπαρίθμησιν τῶν εἰδῶν αὐτῆς καὶ τὰς διαφορὰς αὐτῆς καὶ ποία ποίᾳ ἐστὶν ἐναντία ὧν τὸ πρῶτον διήνυσται ἡμῖν.
ἀλλ' εἴπωμεν τὸ δεύτερον τοῦτ' ἔστι τὸ εἰπεῖν τὰς διαφορὰς αὐτῆς.
ὅτι μὲν οὖν ἡ κατὰ τόπον οὐδεμία ἐστὶ τῶν ἄλλων δηλοῦσι τὰ οὐράνια ὡς προείρηται ταύτην μόνην ἔχοντα οὐδεμίαν δὲ τῶν λοιπῶν.
ὅτι δὲ καὶ αἱ ἀντικείμεναι οὔκ εἰσιν αἱ αὐταί ἄντικρυς δῆλον οὐ γὰρ ταὐτὸν ἡ γένεσις τῇ φθορᾷ ἡ μὲν γὰρ ἀπὸ τοῦ μὴ ὄντος εἰς τὸ εἶναι παράγει ἡ γένεσις ἡ δὲ ἀπὸ τοῦ ὄντος εἰς τὸ μὴ ὄν.
ἀλλ' οὐδὲ ἡ αὔξησις τῇ μειώσει ταὐτόν ἡ μὲν γὰρ ἀπὸ ἐλάττονος ὄγκου εἰς μείζονα ἄγει ἡ δὲ ἀπὸ μείζονος εἰς ἐλάττονα ἡ μείωσις.
δοκοῦσι δὲ αὗται αἱ δύο αὔξησις καὶ μείωσις διακρίσεις πως εἶναι καὶ συγκρίσεις καὶ ἀλλοιώσεις.
πρὸς ὅ φαμεν ὅτι οὐ ταὐτὸν ἀλλοίωσις καὶ αὔξησις πολλὰ γὰρ αὔξονται μὴ ἀλλοιούμενα τὸ γὰρ τετράγωνον γνώμονος περιτεθέντος ηὔξηται μέν οὐκ ἠλλοίωται δέ.
οὐδὲ ἡ μείωσις καὶ ἀλλοίωσις ταὐτόν ἀφαιρεθέντος γὰρ τοῦ αὐτοῦ γνώμονος μεμείωται μὲν τὸ τετράγωνον οὐκ ἠλλοίωται δέ.
ἀλλ' οὐ συνᾴδει τὰ νῦν λεγόμενα τοῖς ἐν τῇ Φυσικῇ οὐκ ἂν γὰρ πάσχοι ὁ Ἀριστοτέλης ἐν τῇ Φυσικῇ γενέσθαι αὔξησιν χωρὶς ἀλλοιώσεως τὴν γὰρ αὔξησιν βούλεται καὶ χωρὶς σωμάτων εἶναι μονάδων καὶ κατὰ τὰς τρεῖς γενέσθαι διαστάσεις καὶ ὑπὸ φυσικῆς ψυχῆς.
οὐ κυρίως οὖν αὔξησις ἐπὶ τετραγώνου οὐδὲ ἐπ' εὐθείας προσθήκην δεξαμένης οὐδὲ ἐπὶ δεξαμενῆς ὕδωρ δεξαμένης εἰς προσθήκην.
φέρε οὖν ἡμεῖς ταῦτα διακρίνωμεν ἄλλως ἰστέον ὅτι πᾶσαι αἱ κινήσεις δέονται τῆς κατὰ τόπον κινήσεως καὶ ἡ γένεσις  ἀλλὰ καὶ ἡ αὔξησις τῷ πλείονα τόπον καταλαβεῖν καὶ ἡ μείωσις τῷ ἐλάττονα τόπον καταλαβεῖν καὶ ἡ ἀλλοίωσις τῷ ἔξω γενέσθαι τὸ θερμὸν περὶ τὴν ἐπιφάνειαν ὡς ἐπὶ τῶν θυμουμένων ἢ ἐντός ὡς ἐπὶ τῶν ὠχριώντων ἢ φοβουμένων.
οὐκ ἐξ ἀνάγκης οὖν ἡ κατὰ τόπον κίνησις ἡ αὐτὴ ταῖς ἄλλαις κἂν εἰ πᾶσαι δέωνται αὐτῆς διὰ τὰ οὐράνια.
ὁμοίως καὶ τῆς ἀλλοιώσεως πᾶσαι δέονται ἡ γένεσις ἵνα ποιήσῃ σάρκα ὀστοῦν καὶ τὰ τοιαῦτα ἡ αὔξησις ἵνα ποιήσῃ χυμόν αἷμα καὶ οὐκ ἤδη ἡ αὐτὴ ταῖς ἄλλαις ἡ ἀλλοίωσις πολλὰ γὰρ ἀλλοιοῦται μὴ αὐξανόμενα ὡς τὰ λευκαινόμενα ἢ μελαινόμενα καὶ ὅτι ἀλλοίωσις γίνεται μὲν καὶ ἀπὸ μέρους ὡς ἡ ἐν ἑνὶ μορίῳ ψώρα αὔξησις δὲ ἀπὸ μέρους οὐ γίνεται κατὰ γὰρ τὰς τρεῖς γίνεται διαστάσεις.
Τρία τινὰ προεθέμεθα ζητῆσαι τὰ εἴδη τῆς κινήσεως τὰς διαφορὰς αὐτῶν καὶ τὰ ἐναντία ταῖς κινήσεσιν ὧν τὰ δύο ἤνυσται ἡμῖν.
ἀλλ' ἔλθωμεν καὶ ἐπὶ τὸ τρίτον καὶ εἴπωμεν τὰ ἐναντία ταῖς κινήσεσιν.
ἐναντίον τοίνυν τῇ κινήσει ἡ ἠρεμία τῇ δὲ τοιᾷδε κινήσει τοιάδε κίνησις.
ἀλλὰ τῇ μὲν ἁπλῶς κινήσει ἡ ἠρεμία μόνη μάχεται διὰ τὸ μὴ εἶναι ἄλλην κίνησιν παρὰ τὴν ἁπλῶς κίνησιν τῇ δὲ ἀλλοιώσει ἐναντίον ἡ τοιάδε ἀλλοίωσις καὶ τῇ κατὰ τόπον κινήσει ἡ τοιάδε κατὰ τόπον κίνησις ἐναντίον.
ἐναντίας δὲ κινήσεις λέγει ὁ Ἀριστοτέλης τὰς ἀπὸ τῶν ἐναντίων ἀρχομένας καὶ εἰς τὰ ἐναντία ληγούσας διὸ ἡ γένεσις τῇ φθορᾷ ἐναντίον  καὶ ἡ αὔξησις τῇ μειώσει.
διὸ ἐπὶ κύκλου ἐναντίαι οὐ γίνονται κινήσεις καὶ εἰ ἐπὶ θάτερα γίνεται κίνησις διὰ τὸ ἀπὸ τοῦ αὐτοῦ ἄρχεσθαι δύνασθαι αὐτὰς καὶ εἰς τὸ αὐτὸ λήγειν.
δεῖ δὲ εἰδέναι ὅτι ἑκάστην κίνησιν δύο ἠρεμίαι παρασπίζουσιν ἥ τε ὅθεν ἤρξατο καὶ εἰς ὃ λήγει.
διὸ ἀποροῦσιν ὅτι ποία μᾶλλον τῶν ἠρεμιῶν μάχεται τῇ κινήσει ἡ ὅθεν ἤρξατο ἢ εἰς ὃ λήγει.
καὶ λέγω ὅτι ἡ ὅθεν ἤρξατο ἐπειδὴ αὕτη μείζων γίνεται προκόπτοντος ἐν τῇ κινήσει τοῦ κινουμένου μειοῦται δὲ ἀεὶ τὸ διάστημα τὸ μεταξὺ τοῦ κινουμένου καὶ τῆς εἰς ἣν μέλλει λήγειν ἠρεμίας ἐναντία δέ ἐστι τὰ πλεῖστον ἀλλήλων διεστῶτα.
ἡ πρώτη ἄρα μᾶλλον μάχεται ἠρεμία τῇ κινήσει ἤπερ ἡ εἰς ὃ λήγει.
ἀποροῦσι δὲ καὶ τοῦτο ὅτι εἰ τῇ κινήσει μάχεται καὶ ἡ ἠρεμία καὶ ἡ τοιάδε κίνησις πῶς δύο ἀντέταξεν ἑνὶ ἡ φύσις πρὸς ὅ φαμεν δύο λύσεις ὅτι κἀνταῦθα δύο δυσὶ μάχονται ὡς μὲν γὰρ κινήσει ἁπλῶς ἡ ἠρεμία μάχεται ὡς δὲ τοιᾷδε κινήσει ἡ τοιάδε κίνησις.
ἢ καὶ ἄλλως ὅτι ἓν ἑνὶ μάχεται ἐὰν γὰρ ἡ κίνησις ᾖ κατὰ φύσιν καὶ ἡ ἠρεμία αὐτῆς παρὰ φύσιν ἐστὶ καὶ ἡ ἀντικειμένη κίνησις.
ἓν οὖν ἑνὶ μάχεται ὡς τῇ κατὰ φύσιν τὰ παρὰ φύσιν.
καὶ ταῦτα μὲν περὶ κινήσεως.
Ἐφ' οἷς διαλέγεται καὶ περὶ τοῦ ἔχειν οὐ τοῦ ποιοῦντος μίαν τῶν κατηγοριῶν ἄτοπον γὰρ ἐν τῷ τρίτῳ τμήματι μετὰ τὰς κατηγορίας περὶ τῶν κατηγοριῶν πάλιν διαλέγεσθαι ἄλλως τε καὶ αὐτοῦ διαρρήδην εἰπόντος ἐπὶ τῶν συνθέτων ἓξ κατηγοριῶν μηδὲν πλέον ἔχειν εἰπεῖν ἢ ὅσα περὶ αὐτῶν εἴρηται καὶ ἀνωτέρω.
διαλέγεται οὖν περὶ τῆς τοῦ ἔχειν ὁμωνύμου φωνῆς τῆς καὶ τὴν κατηγορίαν περιεχούσης.
ἓξ δὲ σημαινόμενα τοῦ ἔχειν λεγόμεθα γὰρ ποσότητα ἔχειν ὡς δίπηχυ ἢ τρίπηχυ μέγεθος λεγόμεθα ποιότητα ἔχειν λευκότητα ἢ μελανίαν.
καὶ δύο σημαινόμενα τῆς τοῦ ἔχειν κατηγορίας τὸ ὅλον περὶ ὅλον καὶ ὅλον περὶ μέρος.
ἄλλο σημαινόμενον τοῦ ἔχειν πέμπτον τὸ ἔχειν τὸν μέδιμνον τοὺς πυρούς.
ἕκτον σημαινόμενον τοῦ ἔχειν καθ' ὃ λέγομεν τὸν ἄνδρα γυναῖκα ἔχειν καὶ τὴν γυναῖκα ἄνδρα.
ἐκβάλλει δὲ τοῦτον τὸν τρόπον τοῦ ἔχειν ὡς ἀλλότριον ἄλλο γὰρ δεῖ ἔχειν τὸ ἔχον παρὰ τὸ ἐχόμενον οὐδὲν δὲ μᾶλλον ἡ γυνὴ ἔχει τὸν ἄνδρα ἢ ὁ ἀνὴρ τὴν γυναῖκα.
ταῦτα ἔχει ἡ πρᾶξις.
συγκαταπαύεται δὲ αὐτῇ σὺν θεῷ καὶ τὰ σχόλαια τῶν Κατηγοριῶν.
